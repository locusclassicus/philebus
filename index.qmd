

```{=html}
<!DOCTYPE html PUBLIC "-//W3C//DTD HTML 4.0 Transitional//EN" "http://www.w3.org/TR/REC-html40/loose.dtd">
<html>

<head>
    <meta http-equiv="Content-Type" content="text/html; charset=UTF-8">
    <title>Transformed Text</title>
    <style>
        p {
            padding-left: 4em;
            text-align: justify;
        }

        .label {
            font-weight: bold;
        }

        .milestone {
            position: absolute;
         /* Выдергиваем метку из потока через абсолютное позиционирование */
            left: 0px;
         /* Указываем, где разместить */
            font-family: "Courier", monospace;
            color: gray;
        }

    </style>
</head>

<body>
        <p><span class="label">ΣΩ.</span> ὅρα δή, Πρώταρχε, τίνα λόγον μέλλεις παρὰ Φιλήβου δέχεσθαι νυνὶ καὶ πρὸς τίνα τὸν παρʼ ἡμῖν ἀμφισβητεῖν,<span class="milestone">[11b]</span> ἐὰν μή σοι κατὰ νοῦν ᾖ λεγόμενος. βούλει συγκεφαλαιωσώμεθα ἑκάτερον; </p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> Φίληβος μὲν τοίνυν ἀγαθὸν εἶναί φησι τὸ χαίρειν πᾶσι ζῴοις καὶ τὴν ἡδονὴν καὶ τέρψιν, καὶ ὅσα τοῦ γένους ἐστὶ τούτου σύμφωνα· τὸ δὲ παρʼ ἡμῶν ἀμφισβήτημά ἐστι μὴ ταῦτα, ἀλλὰ τὸ φρονεῖν καὶ τὸ νοεῖν καὶ μεμνῆσθαι καὶ τὰ τούτων αὖ συγγενῆ, δόξαν τε ὀρθὴν καὶ ἀληθεῖς λογισμούς, τῆς γε ἡδονῆς ἀμείνω καὶ λῴω γίγνεσθαι σύμπασιν ὅσαπερ<span class="milestone">[11c]</span> αὐτῶν δυνατὰ μεταλαβεῖν· δυνατοῖς δὲ μετασχεῖν ὠφελιμώτατον ἁπάντων εἶναι πᾶσι τοῖς οὖσί τε καὶ ἐσομένοις. μῶν οὐχ οὕτω πως λέγομεν, ὦ Φίληβε, ἑκάτεροι; </p>
        <p><span class="label">ΦΙ.</span> πάντων μὲν οὖν μάλιστα, ὦ Σώκρατες.</p>
        <p><span class="label">ΣΩ.</span> δέχῃ δὴ τοῦτον τὸν νῦν διδόμενον, ὦ Πρώταρχε, λόγον;</p>
        <p><span class="label">ΠΡΩ.</span> ἀνάγκη δέχεσθαι· Φίληβος γὰρ ἡμῖν ὁ καλὸς ἀπείρηκεν.</p>
        <p><span class="label">ΣΩ.</span> δεῖ δὴ περὶ αὐτῶν τρόπῳ παντὶ τἀληθές πῃ περανθῆναι;</p>
        <p><span class="label">ΠΡΩ.</span> <span class="milestone">[11d]</span> δεῖ γὰρ οὖν.</p>
        <p><span class="label">ΣΩ.</span> ἴθι δή, πρὸς τούτοις διομολογησώμεθα καὶ τόδε.</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> ὡς νῦν ἡμῶν ἑκάτερος ἕξιν ψυχῆς καὶ διάθεσιν ἀποφαίνειν τινὰ ἐπιχειρήσει τὴν δυναμένην ἀνθρώποις πᾶσι τὸν βίον εὐδαίμονα παρέχειν. ἆρʼ οὐχ οὕτως;</p>
        <p><span class="label">ΠΡΩ.</span> οὕτω μὲν οὖν.</p>
        <p><span class="label">ΣΩ.</span> οὐκοῦν ὑμεῖς μὲν τὴν τοῦ χαίρειν, ἡμεῖς δʼ αὖ τὴν τοῦ φρονεῖν;</p>
        <p><span class="label">ΠΡΩ.</span> ἔστι ταῦτα.</p>
        <p><span class="label">ΣΩ.</span> τί δʼ ἂν ἄλλη τις κρείττων τούτων φανῇ; μῶν οὐκ,<span class="milestone">[11e]</span> ἂν μὲν ἡδονῇ μᾶλλον φαίνηται συγγενής, ἡττώμεθα μὲν ἀμφότεροι τοῦ ταῦτα ἔχοντος βεβαίως βίου, κρατεῖ δὲ ὁ τῆς<span class="milestone">[12a]</span> ἡδονῆς τὸν τῆς φρονήσεως; </p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> ἂν δέ γε φρονήσει, νικᾷ μὲν φρόνησις τὴν ἡδονήν, ἡ δὲ ἡττᾶται; ταῦθʼ οὕτως ὁμολογούμενά φατε, ἢ πῶς;</p>
        <p><span class="label">ΠΡΩ.</span> ἐμοὶ γοῦν δοκεῖ.</p>
        <p><span class="label">ΣΩ.</span> τί δὲ Φιλήβῳ; τί φῄς;</p>
        <p><span class="label">ΦΙ.</span> ἐμοὶ μὲν πάντως νικᾶν ἡδονὴ δοκεῖ καὶ δόξει· σὺ δέ, Πρώταρχε, αὐτὸς γνώσῃ.</p>
        <p><span class="label">ΠΡΩ.</span> παραδούς, ὦ Φίληβε, ἡμῖν τὸν λόγον οὐκ ἂν ἔτι κύριος εἴης τῆς πρὸς Σωκράτη ὁμολογίας ἢ καὶ τοὐναντίον.</p>
        <p><span class="label">ΦΙ.</span> <span class="milestone">[12b]</span> ἀληθῆ λέγεις· ἀλλὰ γὰρ ἀφοσιοῦμαι καὶ μαρτύρομαι νῦν αὐτὴν τὴν θεόν.</p>
        <p><span class="label">ΠΡΩ.</span> καὶ ἡμεῖς σοι τούτων γε αὐτῶν συμμάρτυρες ἂν εἶμεν, ὡς ταῦτα ἔλεγες ἃ λέγεις. ἀλλὰ δὴ τὰ μετὰ ταῦτα ἑξῆς, ὦ Σώκρατες, ὅμως καὶ μετὰ Φιλήβου ἑκόντος ἢ ὅπως ἂν ἐθέλῃ πειρώμεθα περαίνειν.</p>
        <p><span class="label">ΣΩ.</span> πειρατέον, ἀπʼ αὐτῆς δὴ τῆς θεοῦ, ἣν ὅδε Ἀφροδίτην μὲν λέγεσθαί φησι, τὸ δʼ ἀληθέστατον αὐτῆς ὄνομα ἡδονὴν εἶναι.</p>
        <p><span class="label">ΠΡΩ.</span> ὀρθότατα.</p>
        <p><span class="label">ΣΩ.</span> <span class="milestone">[12c]</span> τὸ δʼ ἐμὸν δέος, ὦ Πρώταρχε, ἀεὶ πρὸς τὰ τῶν θεῶν ὀνόματα οὐκ ἔστι κατʼ ἄνθρωπον, ἀλλὰ πέρα τοῦ μεγίστου φόβου. καὶ νῦν τὴν μὲν Ἀφροδίτην, ὅπῃ ἐκείνῃ φίλον, ταύτῃ προσαγορεύω· τὴν δὲ ἡδονὴν οἶδα ὡς ἔστι ποικίλον, καὶ ὅπερ εἶπον, ἀπʼ ἐκείνης ἡμᾶς ἀρχομένους ἐνθυμεῖσθαι δεῖ καὶ σκοπεῖν ἥντινα φύσιν ἔχει. ἔστι γάρ, ἀκούειν μὲν οὕτως ἁπλῶς, ἕν τι, μορφὰς δὲ δήπου παντοίας εἴληφε καί τινα τρόπον ἀνομοίους ἀλλήλαις. ἰδὲ γάρ· ἥδεσθαι μέν φαμεν <span class="milestone">[12d]</span> τὸν ἀκολασταίνοντα ἄνθρωπον, ἥδεσθαι δὲ καὶ τὸν σωφρονοῦντα αὐτῷ τῷ σωφρονεῖν· ἥδεσθαι δʼ αὖ καὶ τὸν ἀνοηταίνοντα καὶ ἀνοήτων δοξῶν καὶ ἐλπίδων μεστόν, ἥδεσθαι δʼ αὖ τὸν φρονοῦντα αὐτῷ τῷ φρονεῖν· καὶ τούτων τῶν ἡδονῶν ἑκατέρας πῶς ἄν τις ὁμοίας ἀλλήλαις εἶναι λέγων οὐκ ἀνόητος φαίνοιτο ἐνδίκως;</p>
        <p><span class="label">ΠΡΩ.</span> εἰσὶ μὲν γὰρ ἀπʼ ἐναντίων, ὦ Σώκρατες, αὗται πραγμάτων, οὐ μὴν αὐταί γε ἀλλήλαις ἐναντίαι. πῶς γὰρ <span class="milestone">[12e]</span> ἡδονῇ γε ἡδονὴ μὴ οὐχ ὁμοιότατον ἂν εἴη, τοῦτο αὐτὸ ἑαυτῷ, πάντων χρημάτων;</p>
        <p><span class="label">ΣΩ.</span> καὶ γὰρ χρῶμα, ὦ δαιμόνιε, χρώματι· κατά γε αὐτὸ τοῦτο οὐδὲν διοίσει τὸ χρῶμα εἶναι πᾶν, τό γε μὴν μέλαν τῷ λευκῷ πάντες γιγνώσκομεν ὡς πρὸς τῷ διάφορον εἶναι καὶ ἐναντιώτατον ὂν τυγχάνει. καὶ δὴ καὶ σχῆμα σχήματι κατὰ ταὐτόν· γένει μέν ἐστι πᾶν ἕν, τὰ δὲ μέρη τοῖς μέρεσιν <span class="milestone">[13a]</span> αὐτοῦ τὰ μὲν ἐναντιώτατα ἀλλήλοις, τὰ δὲ διαφορότητʼ ἔχοντα μυρίαν που τυγχάνει, καὶ πολλὰ ἕτερα οὕτως ἔχονθʼ εὑρήσομεν. ὥστε τούτῳ γε τῷ λόγῳ μὴ πίστευε, τῷ πάντα τὰ ἐναντιώτατα ἓν ποιοῦντι. φοβοῦμαι δὲ μή τινας ἡδονὰς ἡδοναῖς εὑρήσομεν ἐναντίας. </p>
        <p><span class="label">ΠΡΩ.</span> ἴσως· ἀλλὰ τί τοῦθʼ ἡμῶν βλάψει τὸν λόγον;</p>
        <p><span class="label">ΣΩ.</span> ὅτι προσαγορεύεις αὐτὰ ἀνόμοια ὄντα ἑτέρῳ, φήσομεν, ὀνόματι· λέγεις γὰρ ἀγαθὰ πάντʼ εἶναι τὰ ἡδέα. τὸ μὲν οὖν μὴ οὐχὶ ἡδέα εἶναι τὰ ἡδέα λόγος οὐδεὶς ἀμφισβητεῖ· <span class="milestone">[13b]</span> κακὰ δʼ ὄντα αὐτῶν τὰ πολλὰ καὶ ἀγαθὰ δέ, ὡς ἡμεῖς φαμέν, ὅμως πάντα σὺ προσαγορεύεις ἀγαθὰ αὐτά, ὁμολογῶν ἀνόμοια εἶναι, τῷ λόγῳ εἴ τίς σε προσαναγκάζοι. τί οὖν δὴ ταὐτὸν ἐν ταῖς κακαῖς ὁμοίως καὶ ἐν ἀγαθαῖς ἐνὸν πάσας ἡδονὰς ἀγαθὸν εἶναι προσαγορεύεις;</p>
        <p><span class="label">ΠΡΩ.</span> πῶς λέγεις, ὦ Σώκρατες; οἴει γάρ τινα συγχωρήσεσθαι, θέμενον ἡδονὴν εἶναι τἀγαθόν, εἶτα ἀνέξεσθαί σου <span class="milestone">[13c]</span> λέγοντος τὰς μὲν εἶναί τινας ἀγαθὰς ἡδονάς, τὰς δέ τινας ἑτέρας αὐτῶν κακάς;</p>
        <p><span class="label">ΣΩ.</span> ἀλλʼ οὖν ἀνομοίους γε φήσεις αὐτὰς ἀλλήλαις εἶναι καί τινας ἐναντίας.</p>
        <p><span class="label">ΠΡΩ.</span> οὔτι καθʼ ὅσον γε ἡδοναί.</p>
        <p><span class="label">ΣΩ.</span> πάλιν εἰς τὸν αὐτὸν φερόμεθα λόγον, ὦ Πρώταρχε, οὐδʼ ἄρα ἡδονὴν ἡδονῆς διάφορον, ἀλλὰ πάσας ὁμοίας εἶναι φήσομεν, καὶ τὰ παραδείγματα ἡμᾶς τὰ νυνδὴ λεχθέντα οὐδὲν τιτρώσκει, πεισόμεθα δὲ καὶ ἐροῦμεν ἅπερ οἱ πάντων <span class="milestone">[13d]</span> φαυλότατοί τε καὶ περὶ λόγους ἅμα νέοι.</p>
        <p><span class="label">ΠΡΩ.</span> τὰ ποῖα δὴ λέγεις;</p>
        <p><span class="label">ΣΩ.</span> ὅτι σε μιμούμενος ἐγὼ καὶ ἀμυνόμενος ἐὰν τολμῶ λέγειν ὡς τὸ ἀνομοιότατόν ἐστι τῷ ἀνομοιοτάτῳ πάντων ὁμοιότατον, ἕξω τὰ αὐτὰ σοὶ λέγειν, καὶ φανούμεθά γε νεώτεροι τοῦ δέοντος, καὶ ὁ λόγος ἡμῖν ἐκπεσὼν οἰχήσεται. πάλιν οὖν αὐτὸν ἀνακρουώμεθα, καὶ τάχʼ ἂν ἰόντες εἰς τὰς ὁμοίας ἴσως ἄν πως ἀλλήλοις συγχωρήσαιμεν.</p>
        <p><span class="label">ΠΡΩ.</span> <span class="milestone">[13e]</span> λέγε πῶς;</p>
        <p><span class="label">ΣΩ.</span> ἐμὲ θὲς ὑπὸ σοῦ πάλιν ἐρωτώμενον, ὦ Πρώταρχε.</p>
        <p><span class="label">ΠΡΩ.</span> τὸ ποῖον δή;</p>
        <p><span class="label">ΣΩ.</span> φρόνησίς τε καὶ ἐπιστήμη καὶ νοῦς καὶ πάνθʼ ὁπόσα δὴ κατʼ ἀρχὰς ἐγὼ θέμενος εἶπον ἀγαθά, διερωτώμενος ὅτι ποτʼ ἐστὶν ἀγαθόν, ἆρʼ οὐ ταὐτὸν πείσονται τοῦτο ὅπερ ὁ σὸς λόγος;</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> πολλαί τε αἱ συνάπασαι ἐπιστῆμαι δόξουσιν εἶναι καὶ ἀνόμοιοί τινες αὐτῶν ἀλλήλαις· εἰ δὲ καὶ ἐναντίαι πῃ <span class="milestone">[14a]</span> γίγνονταί τινες, ἆρα ἄξιος ἂν εἴην τοῦ διαλέγεσθαι νῦν, εἰ φοβηθεὶς τοῦτο αὐτὸ μηδεμίαν ἀνόμοιον φαίην ἐπιστήμην ἐπιστήμῃ γίγνεσθαι, κἄπειθʼ ἡμῖν οὕτως ὁ λόγος ὥσπερ μῦθος ἀπολόμενος οἴχοιτο, αὐτοὶ δὲ σῳζοίμεθα ἐπί τινος ἀλογίας; </p>
        <p><span class="label">ΠΡΩ.</span> ἀλλʼ οὐ μὴν δεῖ τοῦτο γενέσθαι, πλὴν τοῦ σωθῆναι. τό γε μήν μοι ἴσον τοῦ σοῦ τε καὶ ἐμοῦ λόγου ἀρέσκει· πολλαὶ μὲν ἡδοναὶ καὶ ἀνόμοιοι γιγνέσθων, πολλαὶ δὲ ἐπιστῆμαι καὶ διάφοροι.</p>
        <p><span class="label">ΣΩ.</span> <span class="milestone">[14b]</span> τὴν τοίνυν διαφορότητα, ὦ Πρώταρχε, τοῦ ἀγαθοῦ τοῦ τʼ ἐμοῦ καὶ τοῦ σοῦ μὴ ἀποκρυπτόμενοι, κατατιθέντες δὲ εἰς τὸ μέσον, τολμῶμεν, ἄν πῃ ἐλεγχόμενοι μηνύσωσι πότερον ἡδονὴν τἀγαθὸν δεῖ λέγειν ἢ φρόνησιν ἤ τι τρίτον ἄλλο εἶναι. νῦν γὰρ οὐ δήπου πρός γε αὐτὸ τοῦτο φιλονικοῦμεν, ὅπως ἁγὼ τίθεμαι, ταῦτʼ ἔσται τὰ νικῶντα, ἢ ταῦθʼ ἃ σύ, τῷ δʼ ἀληθεστάτῳ δεῖ που συμμαχεῖν ἡμᾶς ἄμφω.</p>
        <p><span class="label">ΠΡΩ.</span> δεῖ γὰρ οὖν.</p>
        <p><span class="label">ΣΩ.</span> <span class="milestone">[14c]</span> τοῦτον τοίνυν τὸν λόγον ἔτι μᾶλλον διʼ ὁμολογίας βεβαιωσώμεθα.</p>
        <p><span class="label">ΠΡΩ.</span> τὸν ποῖον δή;</p>
        <p><span class="label">ΣΩ.</span> τὸν πᾶσι παρέχοντα ἀνθρώποις πράγματα ἑκοῦσί τε καὶ ἄκουσιν ἐνίοις καὶ ἐνίοτε.</p>
        <p><span class="label">ΠΡΩ.</span> λέγε σαφέστερον.</p>
        <p><span class="label">ΣΩ.</span> τὸν νυνδὴ παραπεσόντα λέγω, φύσει πως πεφυκότα θαυμαστόν. ἓν γὰρ δὴ τὰ πολλὰ εἶναι καὶ τὸ ἓν πολλὰ θαυμαστὸν λεχθέν, καὶ ῥᾴδιον ἀμφισβητῆσαι τῷ τούτων ὁποτερονοῦν τιθεμένῳ.</p>
        <p><span class="label">ΠΡΩ.</span> ἆρʼ οὖν λέγεις ὅταν τις ἐμὲ φῇ Πρώταρχον ἕνα <span class="milestone">[14d]</span> γεγονότα φύσει πολλοὺς εἶναι πάλιν τοὺς ἐμὲ καὶ ἐναντίους ἀλλήλοις, μέγαν καὶ σμικρὸν τιθέμενος καὶ βαρὺν καὶ κοῦφον τὸν αὐτὸν καὶ ἄλλα μυρία;</p>
        <p><span class="label">ΣΩ.</span> σὺ μέν, ὦ Πρώταρχε, εἴρηκας τὰ δεδημευμένα τῶν θαυμαστῶν περὶ τὸ ἓν καὶ πολλά, συγκεχωρημένα δὲ ὡς ἔπος εἰπεῖν ὑπὸ πάντων ἤδη μὴ δεῖν τῶν τοιούτων ἅπτεσθαι, παιδαριώδη καὶ ῥᾴδια καὶ σφόδρα τοῖς λόγοις ἐμπόδια ὑπολαμβανόντων γίγνεσθαι, ἐπεὶ μηδὲ τὰ τοιάδε, ὅταν τις <span class="milestone">[14e]</span> ἑκάστου τὰ μέλη τε καὶ ἅμα μέρη διελὼν τῷ λόγῳ, πάντα ταῦτα τὸ ἓν ἐκεῖνο εἶναι διομολογησάμενος, ἐλέγχῃ καταγελῶν ὅτι τέρατα διηνάγκασται φάναι, τό τε ἓν ὡς πολλά ἐστι καὶ ἄπειρα, καὶ τὰ πολλὰ ὡς ἓν μόνον.</p>
        <p><span class="label">ΠΡΩ.</span> σὺ δὲ δὴ ποῖα, ὦ Σώκρατες, ἕτερα λέγεις, ἃ μήπω συγκεχωρημένα δεδήμευται περὶ τὸν αὐτὸν τοῦτον λόγον;</p>
        <p><span class="label">ΣΩ.</span> <span class="milestone">[15a]</span> ὁπόταν, ὦ παῖ, τὸ ἓν μὴ τῶν γιγνομένων τε καὶ ἀπολλυμένων τις τιθῆται, καθάπερ ἀρτίως ἡμεῖς εἴπομεν. ἐνταυθοῖ μὲν γὰρ καὶ τὸ τοιοῦτον ἕν, ὅπερ εἴπομεν νυνδή, συγκεχώρηται τὸ μὴ δεῖν ἐλέγχειν· ὅταν δέ τις ἕνα ἄνθρωπον ἐπιχειρῇ τίθεσθαι καὶ βοῦν ἕνα καὶ τὸ καλὸν ἓν καὶ τὸ ἀγαθὸν ἕν, περὶ τούτων τῶν ἑνάδων καὶ τῶν τοιούτων ἡ πολλὴ σπουδὴ μετὰ διαιρέσεως ἀμφισβήτησις γίγνεται.</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> <span class="milestone">[15b]</span> πρῶτον μὲν εἴ τινας δεῖ τοιαύτας εἶναι μονάδας ὑπολαμβάνειν ἀληθῶς οὔσας· εἶτα πῶς αὖ ταύτας, μίαν ἑκάστην οὖσαν ἀεὶ τὴν αὐτὴν καὶ μήτε γένεσιν μήτε ὄλεθρον προσδεχομένην, ὅμως εἶναι βεβαιότατα μίαν ταύτην; μετὰ δὲ τοῦτʼ ἐν τοῖς γιγνομένοις αὖ καὶ ἀπείροις εἴτε διεσπασμένην καὶ πολλὰ γεγονυῖαν θετέον, εἴθʼ ὅλην αὐτὴν αὑτῆς χωρίς, ὃ δὴ πάντων ἀδυνατώτατον φαίνοιτʼ ἄν, ταὐτὸν καὶ ἓν ἅμα ἐν ἑνί τε καὶ πολλοῖς γίγνεσθαι. ταῦτʼ ἔστι τὰ <span class="milestone">[15c]</span> περὶ τὰ τοιαῦτα ἓν καὶ πολλά, ἀλλʼ οὐκ ἐκεῖνα, ὦ Πρώταρχε, ἁπάσης ἀπορίας αἴτια μὴ καλῶς ὁμολογηθέντα καὶ εὐπορίας ἂν αὖ καλῶς.</p>
        <p><span class="label">ΠΡΩ.</span> οὐκοῦν χρὴ τοῦθʼ ἡμᾶς, ὦ Σώκρατες, ἐν τῷ νῦν πρῶτον διαπονήσασθαι;</p>
        <p><span class="label">ΣΩ.</span> ὡς γοῦν ἐγὼ φαίην ἄν.</p>
        <p><span class="label">ΠΡΩ.</span> καὶ πάντας τοίνυν ἡμᾶς ὑπόλαβε συγχωρεῖν σοι τούσδε τὰ τοιαῦτα· Φίληβον δʼ ἴσως κράτιστον ἐν τῷ νῦν ἐπερωτῶντα μὴ κινεῖν εὖ κείμενον.</p>
        <p><span class="label">ΣΩ.</span> <span class="milestone">[15d]</span> εἶεν· πόθεν οὖν τις ταύτης ἄρξηται πολλῆς οὔσης καὶ παντοίας περὶ τὰ ἀμφισβητούμενα μάχης; ἆρʼ ἐνθένδε;</p>
        <p><span class="label">ΠΡΩ.</span> πόθεν;</p>
        <p><span class="label">ΣΩ.</span> φαμέν που ταὐτὸν ἓν καὶ πολλὰ ὑπὸ λόγων γιγνόμενα περιτρέχειν πάντῃ καθʼ ἕκαστον τῶν λεγομένων ἀεί, καὶ πάλαι καὶ νῦν. καὶ τοῦτο οὔτε μὴ παύσηταί ποτε οὔτε ἤρξατο νῦν, ἀλλʼ ἔστι τὸ τοιοῦτον, ὡς ἐμοὶ φαίνεται, τῶν λόγων αὐτῶν ἀθάνατόν τι καὶ ἀγήρων πάθος ἐν ἡμῖν· ὁ δὲ πρῶτον αὐτοῦ γευσάμενος ἑκάστοτε τῶν νέων, ἡσθεὶς ὥς <span class="milestone">[15e]</span> τινα σοφίας ηὑρηκὼς θησαυρόν, ὑφʼ ἡδονῆς ἐνθουσιᾷ τε καὶ πάντα κινεῖ λόγον ἅσμενος, τοτὲ μὲν ἐπὶ θάτερα κυκλῶν καὶ συμφύρων εἰς ἕν, τοτὲ δὲ πάλιν ἀνειλίττων καὶ διαμερίζων, εἰς ἀπορίαν αὑτὸν μὲν πρῶτον καὶ μάλιστα καταβάλλων, δεύτερον δʼ ἀεὶ τὸν ἐχόμενον, ἄντε νεώτερος ἄντε πρεσβύτερος ἄντε ἧλιξ ὢν τυγχάνῃ, φειδόμενος οὔτε πατρὸς οὔτε μητρὸς<span class="milestone">[16a]</span> οὔτε ἄλλου τῶν ἀκουόντων οὐδενός, ὀλίγου δὲ καὶ τῶν ἄλλων ζῴων, οὐ μόνον τῶν ἀνθρώπων, ἐπεὶ βαρβάρων γε οὐδενὸς ἂν φείσαιτο, εἴπερ μόνον ἑρμηνέα ποθὲν ἔχοι. </p>
        <p><span class="label">ΠΡΩ.</span> ἆρʼ, ὦ Σώκρατες, οὐχ ὁρᾷς ἡμῶν τὸ πλῆθος, ὅτι νέοι πάντες ἐσμέν, καὶ οὐ φοβῇ μή σοι μετὰ Φιλήβου συνεπιθώμεθα, ἐὰν ἡμᾶς λοιδορῇς; ὅμως δὲ μανθάνομεν γὰρ ὃ λέγεις, εἴ τις τρόπος ἔστι καὶ μηχανὴ τὴν μὲν τοιαύτην ταραχὴν ἡμῖν ἔξω τοῦ λόγου εὐμενῶς πως ἀπελθεῖν, ὁδὸν δέ <span class="milestone">[16b]</span> τινα καλλίω ταύτης ἐπὶ τὸν λόγον ἀνευρεῖν, σύ τε προθυμοῦ τοῦτο καὶ ἡμεῖς συνακολουθήσομεν εἰς δύναμιν· οὐ γὰρ σμικρὸς ὁ παρὼν λόγος, ὦ Σώκρατες.</p>
        <p><span class="label">ΣΩ.</span> οὐ γὰρ οὖν, ὦ παῖδες, ὥς φησιν ὑμᾶς προσαγορεύων Φίληβος. οὐ μὴν ἔστι καλλίων ὁδὸς οὐδʼ ἂν γένοιτο ἧς ἐγὼ ἐραστὴς μέν εἰμι ἀεί, πολλάκις δέ με ἤδη διαφυγοῦσα ἔρημον καὶ ἄπορον κατέστησεν.</p>
        <p><span class="label">ΠΡΩ.</span> τίς αὕτη; λεγέσθω μόνον.</p>
        <p><span class="label">ΣΩ.</span> <span class="milestone">[16c]</span> ἣν δηλῶσαι μὲν οὐ πάνυ χαλεπόν, χρῆσθαι δὲ παγχάλεπον· πάντα γὰρ ὅσα τέχνης ἐχόμενα ἀνηυρέθη πώποτε διὰ ταύτης φανερὰ γέγονε. σκόπει δὲ ἣν λέγω.</p>
        <p><span class="label">ΠΡΩ.</span> λέγε μόνον.</p>
        <p><span class="label">ΣΩ.</span> θεῶν μὲν εἰς ἀνθρώπους δόσις, ὥς γε καταφαίνεται ἐμοί, ποθὲν ἐκ θεῶν ἐρρίφη διά τινος Προμηθέως ἅμα φανοτάτῳ τινὶ πυρί· καὶ οἱ μὲν παλαιοί, κρείττονες ἡμῶν καὶ ἐγγυτέρω θεῶν οἰκοῦντες, ταύτην φήμην παρέδοσαν, ὡς ἐξ ἑνὸς μὲν καὶ πολλῶν ὄντων τῶν ἀεὶ λεγομένων εἶναι, πέρας δὲ καὶ ἀπειρίαν ἐν αὑτοῖς σύμφυτον ἐχόντων. δεῖν <span class="milestone">[16d]</span> οὖν ἡμᾶς τούτων οὕτω διακεκοσμημένων ἀεὶ μίαν ἰδέαν περὶ παντὸς ἑκάστοτε θεμένους ζητεῖν—εὑρήσειν γὰρ ἐνοῦσαν— ἐὰν οὖν μεταλάβωμεν, μετὰ μίαν δύο, εἴ πως εἰσί, σκοπεῖν, εἰ δὲ μή, τρεῖς ἤ τινα ἄλλον ἀριθμόν, καὶ τῶν ἓν ἐκείνων ἕκαστον πάλιν ὡσαύτως, μέχριπερ ἂν τὸ κατʼ ἀρχὰς ἓν μὴ ὅτι ἓν καὶ πολλὰ καὶ ἄπειρά ἐστι μόνον ἴδῃ τις, ἀλλὰ καὶ ὁπόσα· τὴν δὲ τοῦ ἀπείρου ἰδέαν πρὸς τὸ πλῆθος μὴ προσφέρειν πρὶν ἄν τις τὸν ἀριθμὸν αὐτοῦ πάντα κατίδῃ τὸν <span class="milestone">[16e]</span> μεταξὺ τοῦ ἀπείρου τε καὶ τοῦ ἑνός, τότε δʼ ἤδη τὸ ἓν ἕκαστον τῶν πάντων εἰς τὸ ἄπειρον μεθέντα χαίρειν ἐᾶν.</p>
        <p><span class="label">ΣΩ.</span> οἱ μὲν οὖν θεοί, ὅπερ εἶπον, οὕτως ἡμῖν παρέδοσαν σκοπεῖν καὶ μανθάνειν καὶ διδάσκειν ἀλλήλους· οἱ δὲ νῦν τῶν ἀνθρώπων<span class="milestone">[17a]</span> σοφοὶ ἓν μέν, ὅπως ἂν τύχωσι, καὶ πολλὰ θᾶττον καὶ βραδύτερον ποιοῦσι τοῦ δέοντος, μετὰ δὲ τὸ ἓν ἄπειρα εὐθύς, τὰ δὲ μέσα αὐτοὺς ἐκφεύγει—οἷς διακεχώρισται τό τε διαλεκτικῶς πάλιν καὶ τὸ ἐριστικῶς ἡμᾶς ποιεῖσθαι πρὸς ἀλλήλους τοὺς λόγους. </p>
        <p><span class="label">ΠΡΩ.</span> τὰ μέν πως, ὦ Σώκρατες, δοκῶ σου μανθάνειν, τὰ δὲ ἔτι σαφέστερον δέομαι ἃ λέγεις ἀκοῦσαι.</p>
        <p><span class="label">ΣΩ.</span> σαφὲς μήν, ὦ Πρώταρχε, ἐστὶν ἐν τοῖς γράμμασιν ὃ λέγω, καὶ λάμβανʼ αὐτὸ ἐν τούτοις οἷσπερ καὶ <span class="milestone">[17b]</span> πεπαίδευσαι.</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> φωνὴ μὲν ἡμῖν ἐστί που μία διὰ τοῦ στόματος ἰοῦσα, καὶ ἄπειρος αὖ πλήθει, πάντων τε καὶ ἑκάστου.</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> καὶ οὐδὲν ἑτέρῳ γε τούτων ἐσμέν πω σοφοί, οὔτε ὅτι τὸ ἄπειρον αὐτῆς ἴσμεν οὔθʼ ὅτι τὸ ἕν· ἀλλʼ ὅτι πόσα τʼ ἐστὶ καὶ ὁποῖα, τοῦτό ἐστι τὸ γραμματικὸν ἕκαστον ποιοῦν ἡμῶν.</p>
        <p><span class="label">ΠΡΩ.</span> ἀληθέστατα.</p>
        <p><span class="label">ΣΩ.</span> καὶ μὴν καὶ τὸ μουσικὸν ὃ τυγχάνει ποιοῦν, τοῦτʼ ἔστι ταὐτόν.</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> <span class="milestone">[17c]</span> φωνὴ μέν που καὶ τὸ κατʼ ἐκείνην τὴν τέχνην ἐστὶ μία ἐν αὐτῇ.</p>
        <p><span class="label">ΠΡΩ.</span> πῶς δʼ οὔ;</p>
        <p><span class="label">ΣΩ.</span> δύο δὲ θῶμεν βαρὺ καὶ ὀξύ, καὶ τρίτον ὁμότονον. ἢ πῶς;</p>
        <p><span class="label">ΠΡΩ.</span> οὕτως.</p>
        <p><span class="label">ΣΩ.</span> ἀλλʼ οὔπω σοφὸς ἂν εἴης τὴν μουσικὴν εἰδὼς ταῦτα μόνα, μὴ δὲ εἰδὼς ὥς γʼ ἔπος εἰπεῖν εἰς ταῦτα οὐδενὸς ἄξιος ἔσῃ.</p>
        <p><span class="label">ΠΡΩ.</span> οὐ γὰρ οὖν.</p>
        <p><span class="label">ΣΩ.</span> ἀλλʼ, ὦ φίλε, ἐπειδὰν λάβῃς τὰ διαστήματα ὁπόσα ἐστὶ τὸν ἀριθμὸν τῆς φωνῆς ὀξύτητός τε πέρι καὶ βαρύτητος, <span class="milestone">[17d]</span> καὶ ὁποῖα, καὶ τοὺς ὅρους τῶν διαστημάτων, καὶ τὰ ἐκ τούτων ὅσα συστήματα γέγονεν—ἃ κατιδόντες οἱ πρόσθεν παρέδοσαν ἡμῖν τοῖς ἑπομένοις ἐκείνοις καλεῖν αὐτὰ ἁρμονίας, ἔν τε ταῖς κινήσεσιν αὖ τοῦ σώματος ἕτερα τοιαῦτα ἐνόντα πάθη γιγνόμενα, ἃ δὴ διʼ ἀριθμῶν μετρηθέντα δεῖν αὖ φασι ῥυθμοὺς καὶ μέτρα ἐπονομάζειν, καὶ ἅμα ἐννοεῖν ὡς οὕτω δεῖ περὶ παντὸς ἑνὸς καὶ πολλῶν σκοπεῖν—ὅταν γὰρ αὐτά <span class="milestone">[17e]</span> τε λάβῃς οὕτω, τότε ἐγένου σοφός, ὅταν τε ἄλλο τῶν ἓν ὁτιοῦν ταύτῃ σκοπούμενος ἕλῃς, οὕτως ἔμφρων περὶ τοῦτο γέγονας· τὸ δʼ ἄπειρόν σε ἑκάστων καὶ ἐν ἑκάστοις πλῆθος ἄπειρον ἑκάστοτε ποιεῖ τοῦ φρονεῖν καὶ οὐκ ἐλλόγιμον οὐδʼ ἐνάριθμον, ἅτʼ οὐκ εἰς ἀριθμὸν οὐδένα ἐν οὐδενὶ πώποτε ἀπιδόντα.</p>
        <p><span class="label">ΠΡΩ.</span> κάλλιστα, ὦ Φίληβε, ἔμοιγε τὰ νῦν λεγόμενα εἰρηκέναι φαίνεται Σωκράτης.</p>
        <p><span class="label">ΦΙ.</span> <span class="milestone">[18a]</span> κἀμοὶ ταῦτά γε αὐτά· ἀλλὰ τί δή ποτε πρὸς ἡμᾶς ὁ λόγος οὗτος νῦν εἴρηται καὶ τί ποτε βουλόμενος;</p>
        <p><span class="label">ΣΩ.</span> ὀρθῶς μέντοι τοῦθʼ ἡμᾶς, ὦ Πρώταρχε, ἠρώτηκε Φίληβος.</p>
        <p><span class="label">ΠΡΩ.</span> πάνυ μὲν οὖν, καὶ ἀποκρίνου γε αὐτῷ.</p>
        <p><span class="label">ΣΩ.</span> δράσω ταῦτα διελθὼν σμικρὸν ἔτι περὶ αὐτῶν τούτων. ὥσπερ γὰρ ἓν ὁτιοῦν εἴ τίς ποτε λάβοι, τοῦτον, ὥς φαμεν, οὐκ ἐπʼ ἀπείρου φύσιν δεῖ βλέπειν εὐθὺς ἀλλʼ ἐπί τινα ἀριθμόν, οὕτω καὶ τὸ ἐναντίον ὅταν τις τὸ ἄπειρον <span class="milestone">[18b]</span> ἀναγκασθῇ πρῶτον λαμβάνειν, μὴ ἐπὶ τὸ ἓν εὐθύς, ἀλλʼ ἐπʼ ἀριθμὸν αὖ τινα πλῆθος ἕκαστον ἔχοντά τι κατανοεῖν, τελευτᾶν τε ἐκ πάντων εἰς ἕν. πάλιν δὲ ἐν τοῖς γράμμασι τὸ νῦν λεγόμενον λάβωμεν.</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> ἐπειδὴ φωνὴν ἄπειρον κατενόησεν εἴτε τις θεὸς εἴτε καὶ θεῖος ἄνθρωπος—ὡς λόγος ἐν Αἰγύπτῳ Θεῦθ τινα τοῦτον γενέσθαι λέγων, ὃς πρῶτος τὰ φωνήεντα ἐν τῷ ἀπείρῳ κατενόησεν οὐχ ἓν ὄντα ἀλλὰ πλείω, καὶ πάλιν <span class="milestone">[18c]</span> ἕτερα φωνῆς μὲν οὔ, φθόγγου δὲ μετέχοντά τινος, ἀριθμὸν δέ τινα καὶ τούτων εἶναι, τρίτον δὲ εἶδος γραμμάτων διεστήσατο τὰ νῦν λεγόμενα ἄφωνα ἡμῖν· τὸ μετὰ τοῦτο διῄρει τά τε ἄφθογγα καὶ ἄφωνα μέχρι ἑνὸς ἑκάστου, καὶ τὰ φωνήεντα καὶ τὰ μέσα κατὰ τὸν αὐτὸν τρόπον, ἕως ἀριθμὸν αὐτῶν λαβὼν ἑνί τε ἑκάστῳ καὶ σύμπασι στοιχεῖον ἐπωνόμασε· καθορῶν δὲ ὡς οὐδεὶς ἡμῶν οὐδʼ ἂν ἓν αὐτὸ καθʼ αὑτὸ ἄνευ πάντων αὐτῶν μάθοι, τοῦτον τὸν δεσμὸν αὖ λογισάμενος ὡς <span class="milestone">[18d]</span> ὄντα ἕνα καὶ πάντα ταῦτα ἕν πως ποιοῦντα μίαν ἐπʼ αὐτοῖς ὡς οὖσαν γραμματικὴν τέχνην ἐπεφθέγξατο προσειπών.</p>
        <p><span class="label">ΦΙ.</span> ταῦτʼ ἔτι σαφέστερον ἐκείνων αὐτά γε πρὸς ἄλληλα, ὦ Πρώταρχε, ἔμαθον· τὸ δʼ αὐτό μοι τοῦ λόγου νῦν τε καὶ σμικρὸν ἔμπροσθεν ἐλλείπεται.</p>
        <p><span class="label">ΣΩ.</span> μῶν, ὦ Φίληβε, τὸ τί πρὸς ἔπος αὖ ταῦτʼ ἐστίν;</p>
        <p><span class="label">ΦΙ.</span> ναί, τοῦτʼ ἔστιν ὃ πάλαι ζητοῦμεν ἐγώ τε καὶΠρώταρχος.</p>
        <p><span class="label">ΣΩ.</span> ἦ μὴν ἐπʼ αὐτῷ γε ἤδη γεγονότες ζητεῖτε, ὡς φῄς, <span class="milestone">[18e]</span> πάλαι.</p>
        <p><span class="label">ΦΙ.</span> πῶς;</p>
        <p><span class="label">ΣΩ.</span> ἆρʼ οὐ περὶ φρονήσεως ἦν καὶ ἡδονῆς ἡμῖν ἐξ ἀρχῆς ὁ λόγος, ὁπότερον αὐτοῖν αἱρετέον;</p>
        <p><span class="label">ΦΙ.</span> πῶς γὰρ οὔ;</p>
        <p><span class="label">ΣΩ.</span> καὶ μὴν ἕν γε ἑκάτερον αὐτοῖν εἶναί φαμεν.</p>
        <p><span class="label">ΦΙ.</span> πάνυ μὲν οὖν.</p>
        <p><span class="label">ΣΩ.</span> τοῦτʼ αὐτὸ τοίνυν ἡμᾶς ὁ πρόσθεν λόγος ἀπαιτεῖ, πῶς ἔστιν ἓν καὶ πολλὰ αὐτῶν ἑκάτερον, καὶ πῶς μὴ ἄπειρα<span class="milestone">[19a]</span> εὐθύς, ἀλλά τινά ποτε ἀριθμὸν ἑκάτερον ἔμπροσθεν κέκτηται τοῦ ἄπειρα αὐτῶν ἕκαστα γεγονέναι; </p>
        <p><span class="label">ΠΡΩ.</span> οὐκ εἰς φαῦλόν γε ἐρώτημα, ὦ Φίληβε, οὐκ οἶδʼ ὅντινα τρόπον κύκλῳ πως περιαγαγὼν ἡμᾶς ἐμβέβληκε Σωκράτης. καὶ σκόπει δὴ πότερος ἡμῶν ἀποκρινεῖται τὸ νῦν ἐρωτώμενον. ἴσως δὴ γελοῖον τὸ ἐμὲ τοῦ λόγου διάδοχον παντελῶς ὑποστάντα διὰ τὸ μὴ δύνασθαι τὸ νῦν ἐρωτηθὲν ἀποκρίνασθαι σοὶ πάλιν τοῦτο προστάττειν· γελοιότερον <span class="milestone">[19b]</span> δʼ οἶμαι πολὺ τὸ μηδέτερον ἡμῶν δύνασθαι. σκόπει δὴ τί δράσομεν. εἴδη γάρ μοι δοκεῖ νῦν ἐρωτᾶν ἡδονῆς ἡμᾶς Σωκράτης εἴτε ἔστιν εἴτε μή, καὶ ὁπόσα ἐστὶ καὶ ὁποῖα· τῆς τʼ αὖ φρονήσεως πέρι κατὰ ταὐτὰ ὡσαύτως.</p>
        <p><span class="label">ΣΩ.</span> ἀληθέστατα λέγεις, ὦ παῖ Καλλίου· μὴ γὰρ δυνάμενοι τοῦτο κατὰ παντὸς ἑνὸς καὶ ὁμοίου καὶ ταὐτοῦ δρᾶν καὶ τοῦ ἐναντίου, ὡς ὁ παρελθὼν λόγος ἐμήνυσεν, οὐδεὶς εἰς οὐδὲν οὐδενὸς ἂν ἡμῶν οὐδέποτε γένοιτο ἄξιος.</p>
        <p><span class="label">ΠΡΩ.</span> <span class="milestone">[19c]</span> σχεδὸν ἔοικεν οὕτως, ὦ Σώκρατες, ἔχειν. ἀλλὰ καλὸν μὲν τὸ σύμπαντα γιγνώσκειν τῷ σώφρονι, δεύτερος δʼ εἶναι πλοῦς δοκεῖ μὴ λανθάνειν αὐτὸν αὑτόν. τί δή μοι τοῦτο εἴρηται τὰ νῦν; ἐγώ σοι φράσω. σὺ τήνδε ἡμῖν τὴν συνουσίαν, ὦ Σώκρατες, ἐπέδωκας πᾶσι καὶ σεαυτὸν πρὸς τὸ διελέσθαι τί τῶν ἀνθρωπίνων κτημάτων ἄριστον. Φιλήβου γὰρ εἰπόντος ἡδονὴν καὶ τέρψιν καὶ χαρὰν καὶ πάνθʼ ὁπόσα τοιαῦτʼ ἐστί, σὺ πρὸς αὐτὰ ἀντεῖπες ὡς οὐ ταῦτα <span class="milestone">[19d]</span> ἀλλʼ ἐκεῖνά ἐστιν ἃ πολλάκις ἡμᾶς αὐτοὺς ἀναμιμνῄσκομεν ἑκόντες, ὀρθῶς δρῶντες, ἵνʼ ἐν μνήμῃ παρακείμενα ἑκάτερα βασανίζηται. φῂς δʼ, ὡς ἔοικε, σὺ τὸ προσρηθησόμενον ὀρθῶς ἄμεινον ἡδονῆς γε ἀγαθὸν εἶναι νοῦν, ἐπιστήμην, σύνεσιν, τέχνην καὶ πάντα αὖ τὰ τούτων συγγενῆ, ἃ κτᾶσθαι δεῖν ἀλλʼ οὐχὶ ἐκεῖνα. τούτων δὴ μετʼ ἀμφισβητήσεως ἑκατέρων λεχθέντων ἡμεῖς σοι μετὰ παιδιᾶς ἠπειλήσαμεν <span class="milestone">[19e]</span> ὡς οὐκ ἀφήσομεν οἴκαδέ σε πρὶν ἂν τούτων τῶν λόγων πέρας ἱκανὸν γένηταί τι διορισθέντων, σὺ δὲ συνεχώρησας καὶ ἔδωκας εἰς ταῦθʼ ἡμῖν σαυτόν, ἡμεῖς δὲ δὴ λέγομεν, καθάπερ οἱ παῖδες, ὅτι τῶν ὀρθῶς δοθέντων ἀφαίρεσις οὐκ ἔστι· παῦσαι δὴ τὸν τρόπον ἡμῖν ἀπαντῶν τοῦτον ἐπὶ τὰ νῦν λεγόμενα.</p>
        <p><span class="label">ΣΩ.</span> τίνα λέγεις;</p>
        <p><span class="label">ΠΡΩ.</span> <span class="milestone">[20a]</span> εἰς ἀπορίαν ἐμβάλλων καὶ ἀνερωτῶν ὧν μὴ δυναίμεθʼ ἂν ἱκανὴν ἀπόκρισιν ἐν τῷ παρόντι διδόναι σοι. μὴ γὰρ οἰώμεθα τέλος ἡμῖν εἶναι τῶν νῦν τὴν πάντων ἡμῶν ἀπορίαν, ἀλλʼ εἰ δρᾶν τοῦθʼ ἡμεῖς ἀδυνατοῦμεν, σοὶ δραστέον· ὑπέσχου γάρ. βουλεύου δὴ πρὸς ταῦτα αὐτὸς πότερον ἡδονῆς εἴδη σοι καὶ ἐπιστήμης διαιρετέον ἢ καὶ ἐατέον, εἴ πῃ καθʼ ἕτερόν τινα τρόπον οἷός τʼ εἶ καὶ βούλει δηλῶσαί πως ἄλλως τὰ νῦν ἀμφισβητούμενα παρʼ ἡμῖν.</p>
        <p><span class="label">ΣΩ.</span> <span class="milestone">[20b]</span> δεινὸν μὲν τοίνυν ἔτι προσδοκᾶν οὐδὲν δεῖ τὸν ἐμέ, ἐπειδὴ τοῦθʼ οὕτως εἶπες· τὸ γὰρ εἰ βούλει ῥηθὲν λύει πάντα φόβον ἑκάστων πέρι. πρὸς δὲ αὖ τοῖς μνήμην τινὰ δοκεῖ τίς μοι δεδωκέναι θεῶν ἡμῖν.</p>
        <p><span class="label">ΠΡΩ.</span> πῶς δὴ καὶ τίνων;</p>
        <p><span class="label">ΣΩ.</span> λόγων ποτέ τινων πάλαι ἀκούσας ὄναρ ἢ καὶ ἐγρηγορὼς νῦν ἐννοῶ περί τε ἡδονῆς καὶ φρονήσεως, ὡς οὐδέτερον αὐτοῖν ἐστι τἀγαθόν, ἀλλὰ ἄλλο τι τρίτον, ἕτερον μὲν τούτων, ἄμεινον δὲ ἀμφοῖν. καίτοι τοῦτό γε ἂν ἐναργῶς <span class="milestone">[20c]</span> ἡμῖν φανῇ νῦν, ἀπήλλακται μὲν ἡδονὴ τοῦ νικᾶν· τὸ γὰρ ἀγαθὸν οὐκ ἂν ἔτι ταὐτὸν αὐτῇ γίγνοιτο. ἢ πῶς;</p>
        <p><span class="label">ΠΡΩ.</span> οὕτως.</p>
        <p><span class="label">ΣΩ.</span> τῶν δέ γε εἰς τὴν διαίρεσιν εἰδῶν ἡδονῆς οὐδὲν ἔτι προσδεησόμεθα κατʼ ἐμὴν δόξαν. προϊὸν δʼ ἔτι σαφέστερον δείξει.</p>
        <p><span class="label">ΠΡΩ.</span> κάλλιστʼ εἰπὼν οὕτω καὶ διαπέραινε.</p>
        <p><span class="label">ΣΩ.</span> μίκρʼ ἄττα τοίνυν ἔμπροσθεν ἔτι διομολογησώμεθα.</p>
        <p><span class="label">ΠΡΩ.</span> τὰ ποῖα;</p>
        <p><span class="label">ΣΩ.</span> <span class="milestone">[20d]</span> τὴν τἀγαθοῦ μοῖραν πότερον ἀνάγκη τέλεον ἢ μὴ τέλεον εἶναι;</p>
        <p><span class="label">ΠΡΩ.</span> πάντων δήπου τελεώτατον, ὦ Σώκρατες.</p>
        <p><span class="label">ΣΩ.</span> τί δέ; ἱκανὸν τἀγαθόν;</p>
        <p><span class="label">ΠΡΩ.</span> πῶς γὰρ οὔ; καὶ πάντων γε εἰς τοῦτο διαφέρειν τῶν ὄντων.</p>
        <p><span class="label">ΣΩ.</span> τόδε γε μήν, ὡς οἶμαι, περὶ αὐτοῦ ἀναγκαιότατον εἶναι λέγειν, ὡς πᾶν τὸ γιγνῶσκον αὐτὸ θηρεύει καὶ ἐφίεται βουλόμενον ἑλεῖν καὶ περὶ αὑτὸ κτήσασθαι, καὶ τῶν ἄλλων οὐδὲν φροντίζει πλὴν τῶν ἀποτελουμένων ἅμα ἀγαθοῖς.</p>
        <p><span class="label">ΠΡΩ.</span> οὐκ ἔστι τούτοις ἀντειπεῖν.</p>
        <p><span class="label">ΣΩ.</span> <span class="milestone">[20e]</span> σκοπῶμεν δὴ καὶ κρίνωμεν τόν τε ἡδονῆς καὶ τὸν φρονήσεως βίον ἰδόντες χωρίς.</p>
        <p><span class="label">ΠΡΩ.</span> πῶς εἶπες;</p>
        <p><span class="label">ΣΩ.</span> μήτε ἐν τῷ τῆς ἡδονῆς ἐνέστω φρόνησις μήτʼ ἐν τῷ τῆς φρονήσεως ἡδονή. δεῖ γάρ, εἴπερ πότερον αὐτῶν ἔστʼ ἀγαθόν, μηδὲν μηδενὸς ἔτι προσδεῖσθαι· δεόμενον δʼ<span class="milestone">[21a]</span> ἂν φανῇ πότερον, οὐκ ἔστι που τοῦτʼ ἔτι τὸ ὄντως ἡμῖν ἀγαθόν. </p>
        <p><span class="label">ΠΡΩ.</span> πῶς γὰρ ἄν;</p>
        <p><span class="label">ΣΩ.</span> οὐκοῦν ἐν σοὶ πειρώμεθα βασανίζοντες ταῦτα;</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> ἀποκρίνου δή.</p>
        <p><span class="label">ΠΡΩ.</span> λέγε.</p>
        <p><span class="label">ΣΩ.</span> δέξαιʼ ἄν, Πρώταρχε, σὺ ζῆν τὸν βίον ἅπαντα ἡδόμενος ἡδονὰς τὰς μεγίστας;</p>
        <p><span class="label">ΠΡΩ.</span> τί δʼ οὔ;</p>
        <p><span class="label">ΣΩ.</span> ἆρʼ οὖν ἔτι τινὸς ἄν σοι προσδεῖν ἡγοῖο, εἰ τοῦτʼ ἔχεις παντελῶς;</p>
        <p><span class="label">ΠΡΩ.</span> οὐδαμῶς.</p>
        <p><span class="label">ΣΩ.</span> ὅρα δή, τοῦ φρονεῖν καὶ τοῦ νοεῖν καὶ λογίζεσθαι <span class="milestone">[21b]</span> τὰ δέοντα καὶ ὅσα τούτων ἀδελφά, μῶν μὴ δέοιʼ ἄν τι;</p>
        <p><span class="label">ΠΡΩ.</span> καὶ τί; πάντα γὰρ ἔχοιμʼ ἄν που τὸ χαίρειν ἔχων.</p>
        <p><span class="label">ΣΩ.</span> οὐκοῦν οὕτω ζῶν ἀεὶ μὲν διὰ βίου ταῖς μεγίσταις ἡδοναῖς χαίροις ἄν;</p>
        <p><span class="label">ΠΡΩ.</span> τί δʼ οὔ;</p>
        <p><span class="label">ΣΩ.</span> νοῦν δέ γε καὶ μνήμην καὶ ἐπιστήμην καὶ δόξαν μὴ κεκτημένος ἀληθῆ, πρῶτον μὲν τοῦτο αὐτό, εἰ χαίρεις ἢ μὴ χαίρεις, ἀνάγκη δήπου σε ἀγνοεῖν, κενόν γε ὄντα πάσης φρονήσεως;</p>
        <p><span class="label">ΠΡΩ.</span> ἀνάγκη.</p>
        <p><span class="label">ΣΩ.</span> <span class="milestone">[21c]</span> καὶ μὴν ὡσαύτως μνήμην μὴ κεκτημένον ἀνάγκη δήπου μηδʼ ὅτι ποτὲ ἔχαιρες μεμνῆσθαι, τῆς τʼ ἐν τῷ παραχρῆμα ἡδονῆς προσπιπτούσης μηδʼ ἡντινοῦν μνήμην ὑπομένειν· δόξαν δʼ αὖ μὴ κεκτημένον ἀληθῆ μὴ δοξάζειν χαίρειν χαίροντα, λογισμοῦ δὲ στερόμενον μηδʼ εἰς τὸν ἔπειτα χρόνον ὡς χαιρήσεις δυνατὸν εἶναι λογίζεσθαι, ζῆν δὲ οὐκ ἀνθρώπου βίον, ἀλλά τινος πλεύμονος ἢ τῶν ὅσα θαλάττια μετʼ ὀστρεΐνων ἔμψυχά ἐστι σωμάτων. ἔστι ταῦτα, ἢ παρὰ <span class="milestone">[21d]</span> ταῦτα ἔχομεν ἄλλα διανοηθῆναι;</p>
        <p><span class="label">ΠΡΩ.</span> καὶ πῶς;</p>
        <p><span class="label">ΣΩ.</span> ἆρʼ οὖν αἱρετὸς ἡμῖν βίος ὁ τοιοῦτος;</p>
        <p><span class="label">ΠΡΩ.</span> εἰς ἀφασίαν παντάπασί με, ὦ Σώκρατες, οὗτος ὁ λόγος ἐμβέβληκε τὰ νῦν.</p>
        <p><span class="label">ΣΩ.</span> μήπω τοίνυν μαλθακιζώμεθα, τὸν δὲ τοῦ νοῦ μεταλαβόντες αὖ βίον ἴδωμεν.</p>
        <p><span class="label">ΠΡΩ.</span> τὸν ποῖον δὴ λέγεις;</p>
        <p><span class="label">ΣΩ.</span> εἴ τις δέξαιτʼ ἂν αὖ ζῆν ἡμῶν φρόνησιν μὲν καὶ νοῦν καὶ ἐπιστήμην καὶ μνήμην πᾶσαν πάντων κεκτημένος, <span class="milestone">[21e]</span> ἡδονῆς δὲ μετέχων μήτε μέγα μήτε σμικρόν, μηδʼ αὖ λύπης, ἀλλὰ τὸ παράπαν ἀπαθὴς πάντων τῶν τοιούτων.</p>
        <p><span class="label">ΠΡΩ.</span> οὐδέτερος ὁ βίος, ὦ Σώκρατες, ἔμοιγε τούτων αἱρετός, οὐδʼ ἄλλῳ μή ποτε, ὡς ἐγᾦμαι, φανῇ.</p>
        <p><span class="label">ΣΩ.</span> <span class="milestone">[22a]</span> τί δʼ ὁ συναμφότερος, ὦ Πρώταρχε, ἐξ ἀμφοῖν συμμειχθεὶς κοινὸς γενόμενος;</p>
        <p><span class="label">ΠΡΩ.</span> ἡδονῆς λέγεις καὶ νοῦ καὶ φρονήσεως;</p>
        <p><span class="label">ΣΩ.</span> οὕτω καὶ τῶν τοιούτων λέγω ἔγωγε.</p>
        <p><span class="label">ΠΡΩ.</span> πᾶς δήπου τοῦτόν γε αἱρήσεται πρότερον ἢ ʼκείνων ὁποτερονοῦν, καὶ πρὸς τούτοις γε οὐχ ὁ μέν, ὁ δʼ οὔ.</p>
        <p><span class="label">ΣΩ.</span> μανθάνομεν οὖν ὅτι νῦν ἡμῖν ἐστι τὸ συμβαῖνον ἐν τοῖς παροῦσι λόγοις;</p>
        <p><span class="label">ΠΡΩ.</span> πάνυ μὲν οὖν, ὅτι γε τρεῖς μὲν βίοι προυτέθησαν, <span class="milestone">[22b]</span> τοῖν δυοῖν δʼ οὐδέτερος ἱκανὸς οὐδὲ αἱρετὸς οὔτε ἀνθρώπων οὔτε ζῴων οὐδενί.</p>
        <p><span class="label">ΣΩ.</span> μῶν οὖν οὐκ ἤδη τούτων γε πέρι δῆλον ὡς οὐδέτερος αὐτοῖν εἶχε τἀγαθόν; ἦν γὰρ ἂν ἱκανὸς καὶ τέλεος καὶ πᾶσι φυτοῖς καὶ ζῴοις αἱρετός, οἷσπερ δυνατὸν ἦν οὕτως ἀεὶ διὰ βίου ζῆν· εἰ δέ τις ἄλλα ᾑρεῖθʼ ἡμῶν, παρὰ φύσιν ἂν τὴν τοῦ ἀληθῶς αἱρετοῦ ἐλάμβανεν ἄκων ἐξ ἀγνοίας ἤ τινος ἀνάγκης οὐκ εὐδαίμονος.</p>
        <p><span class="label">ΠΡΩ.</span> ἔοικε γοῦν ταῦθʼ οὕτως ἔχειν.</p>
        <p><span class="label">ΣΩ.</span> <span class="milestone">[22c]</span> ὡς μὲν τοίνυν τήν γε Φιλήβου θεὸν οὐ δεῖ διανοεῖσθαι ταὐτὸν καὶ τἀγαθόν, ἱκανῶς εἰρῆσθαί μοι δοκεῖ.</p>
        <p><span class="label">ΦΙ.</span> οὐδὲ γὰρ ὁ σὸς νοῦς, ὦ Σώκρατες, ἔστι τἀγαθόν, ἀλλʼ ἕξει που ταὐτὰ ἐγκλήματα.</p>
        <p><span class="label">ΣΩ.</span> τάχʼ ἄν, ὦ Φίληβε, ὅ γʼ ἐμός· οὐ μέντοι τόν γε ἀληθινὸν ἅμα καὶ θεῖον οἶμαι νοῦν, ἀλλʼ ἄλλως πως ἔχειν. τῶν μὲν οὖν νικητηρίων πρὸς τὸν κοινὸν βίον οὐκ ἀμφισβητῶ πω ὑπὲρ νοῦ, τῶν δὲ δὴ δευτερείων ὁρᾶν καὶ σκοπεῖν χρὴ πέρι <span class="milestone">[22d]</span> τί δράσομεν· τάχα γὰρ ἂν τοῦ κοινοῦ τούτου βίου αἰτιῴμεθʼ ἂν ἑκάτερος ὁ μὲν τὸν νοῦν αἴτιον, ὁ δʼ ἡδονὴν εἶναι, καὶ οὕτω τὸ μὲν ἀγαθὸν τούτων ἀμφοτέρων οὐδέτερον ἂν εἴη, τάχα δʼ ἂν αἴτιόν τις ὑπολάβοι πότερον αὐτῶν εἶναι. τούτου δὴ πέρι καὶ μᾶλλον ἔτι πρὸς Φίληβον διαμαχοίμην ἂν ὡς ἐν τῷ μεικτῷ τούτῳ βίῳ, ὅτι ποτʼ ἔστι τοῦτο ὃ λαβὼν ὁ βίος οὗτος γέγονεν αἱρετὸς ἅμα καὶ ἀγαθός, οὐχ ἡδονὴ ἀλλὰ νοῦς τούτῳ συγγενέστερον καὶ ὁμοιότερόν ἐστι, καὶ κατὰ τοῦτον <span class="milestone">[22e]</span> τὸν λόγον οὔτʼ ἂν τῶν πρωτείων οὐδʼ αὖ τῶν δευτερείων ἡδονῇ μετὸν ἀληθῶς ἄν ποτε λέγοιτο· πορρωτέρω δʼ ἐστὶ τῶν τριτείων, εἴ τι τῷ ἐμῷ νῷ δεῖ πιστεύειν ἡμᾶς τὰ νῦν.</p>
        <p><span class="label">ΠΡΩ.</span> ἀλλὰ μήν, ὦ Σώκρατες, ἔμοιγε δοκεῖ νῦν μὲν ἡδονή σοι πεπτωκέναι καθαπερεὶ πληγεῖσα ὑπὸ τῶν νυνδὴ λόγων· τῶν γὰρ νικητηρίων πέρι μαχομένη κεῖται. τὸν δὲ<span class="milestone">[23a]</span> νοῦν, ὡς ἔοικε, λεκτέον ὡς ἐμφρόνως οὐκ ἀντεποιεῖτο τῶν νικητηρίων· τὰ γὰρ αὔτʼ ἔπαθεν ἄν. τῶν δὲ δὴ δευτερείων στερηθεῖσα ἡδονὴ παντάπασιν ἄν τινα καὶ ἀτιμίαν σχοίη πρὸς τῶν αὑτῆς ἐραστῶν· οὐδὲ γὰρ ἐκείνοις ἔτʼ ἂν ὁμοίως φαίνοιτο καλή. </p>
        <p><span class="label">ΣΩ.</span> τί οὖν; οὐκ ἄμεινον αὐτὴν ἐᾶν ἤδη καὶ μὴ τὴν ἀκριβεστάτην αὐτῇ προσφέροντα βάσανον καὶ ἐξελέγχοντα λυπεῖν;</p>
        <p><span class="label">ΠΡΩ.</span> οὐδὲν λέγεις, ὦ Σώκρατες.</p>
        <p><span class="label">ΣΩ.</span> <span class="milestone">[23b]</span> ἆρʼ ὅτι τὸ ἀδύνατον εἶπον, λυπεῖν ἡδονήν;</p>
        <p><span class="label">ΠΡΩ.</span> οὐ μόνον γε ἀλλʼ ὅτι καὶ ἀγνοεῖς ὡς οὐδείς πώ σε ἡμῶν μεθήσει πρὶν ἂν εἰς τέλος ἐπεξέλθῃς τούτων τῷ λόγῳ.</p>
        <p><span class="label">ΣΩ.</span> βαβαῖ ἄρα, ὦ Πρώταρχε, συχνοῦ μὲν λόγου τοῦ λοιποῦ, σχεδὸν δὲ οὐδὲ ῥᾳδίου πάνυ τι νῦν. καὶ γὰρ δὴ φαίνεται δεῖν ἄλλης μηχανῆς, ἐπὶ τὰ δευτερεῖα ὑπὲρ νοῦ πορευόμενον οἷον βέλη ἔχειν ἕτερα τῶν ἔμπροσθεν λόγων· ἔστι δὲ ἴσως ἔνια καὶ ταὐτά. οὐκοῦν χρή;</p>
        <p><span class="label">ΠΡΩ.</span> πῶς γὰρ οὔ;</p>
        <p><span class="label">ΣΩ.</span> <span class="milestone">[23c]</span> τὴν δέ γε ἀρχὴν αὐτοῦ διευλαβεῖσθαι πειρώμεθα τιθέμενοι.</p>
        <p><span class="label">ΠΡΩ.</span> ποίαν δὴ λέγεις;</p>
        <p><span class="label">ΣΩ.</span> πάντα τὰ νῦν ὄντα ἐν τῷ παντὶ διχῇ διαλάβωμεν, μᾶλλον δʼ, εἰ βούλει, τριχῇ.</p>
        <p><span class="label">ΠΡΩ.</span> καθʼ ὅτι, φράζοις ἄν;</p>
        <p><span class="label">ΣΩ.</span> λάβωμεν ἄττα τῶν νυνδὴ λόγων.</p>
        <p><span class="label">ΠΡΩ.</span> ποῖα;</p>
        <p><span class="label">ΣΩ.</span> τὸν θεὸν ἐλέγομέν που τὸ μὲν ἄπειρον δεῖξαι τῶν ὄντων, τὸ δὲ πέρας;</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> τούτω δὴ τῶν εἰδῶν τὰ δύο τιθώμεθα, τὸ δὲ τρίτον <span class="milestone">[23d]</span> ἐξ ἀμφοῖν τούτοιν ἕν τι συμμισγόμενον. εἰμὶ δʼ, ὡς ἔοικεν, ἐγὼ γελοῖός τις ἄνθρωπος κατʼ εἴδη διιστὰς καὶ συναριθμούμενος.</p>
        <p><span class="label">ΠΡΩ.</span> τί φῄς, ὠγαθέ;</p>
        <p><span class="label">ΣΩ.</span> τετάρτου μοι γένους αὖ προσδεῖν φαίνεται.</p>
        <p><span class="label">ΠΡΩ.</span> λέγε τίνος.</p>
        <p><span class="label">ΣΩ.</span> τῆς συμμείξεως τούτων πρὸς ἄλληλα τὴν αἰτίαν ὅρα, καὶ τίθει μοι πρὸς τρισὶν ἐκείνοις τέταρτον τοῦτο.</p>
        <p><span class="label">ΠΡΩ.</span> μῶν οὖν σοι καὶ πέμπτου προσδεήσει διάκρισίν τινος δυναμένου;</p>
        <p><span class="label">ΣΩ.</span> τάχʼ ἄν· οὐ μὴν οἶμαί γε ἐν τῷ νῦν· ἂν δέ τι δέῃ, <span class="milestone">[23e]</span> συγγνώσῃ πού μοι σὺ μεταδιώκοντι πέμπτον βίον.</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> πρῶτον μὲν δὴ τῶν τεττάρων τὰ τρία διελόμενοι, τὰ δύο τούτων πειρώμεθα, πολλὰ ἑκάτερον ἐσχισμένον καὶ διεσπασμένον ἰδόντες, εἰς ἓν πάλιν ἑκάτερον συναγαγόντες, νοῆσαι πῇ ποτε ἦν αὐτῶν ἓν καὶ πολλὰ ἑκάτερον.</p>
        <p><span class="label">ΠΡΩ.</span> εἴ μοι σαφέστερον ἔτι περὶ αὐτῶν εἴποις, τάχʼ ἂν ἑποίμην.</p>
        <p><span class="label">ΣΩ.</span> <span class="milestone">[24a]</span> λέγω τοίνυν τὰ δύο ἃ προτίθεμαι ταὔτʼ εἶναι ἅπερ νυνδή, τὸ μὲν ἄπειρον, τὸ δὲ πέρας ἔχον· ὅτι δὲ τρόπον τινὰ τὸ ἄπειρον πόλλʼ ἐστί, πειράσομαι φράζειν. τὸ δὲ πέρας ἔχον ἡμᾶς περιμενέτω.</p>
        <p><span class="label">ΠΡΩ.</span> μένει.</p>
        <p><span class="label">ΣΩ.</span> σκέψαι δή. χαλεπὸν μὲν γὰρ καὶ ἀμφισβητήσιμον ὃ κελεύω σε σκοπεῖν, ὅμως δὲ σκόπει. θερμοτέρου καὶ ψυχροτέρου πέρι πρῶτον ὅρα πέρας εἴ ποτέ τι νοήσαις ἄν, ἢ τὸ μᾶλλόν τε καὶ ἧττον ἐν αὐτοῖς οἰκοῦντε τοῖς γένεσιν, <span class="milestone">[24b]</span> ἕωσπερ ἂν ἐνοικῆτον, τέλος οὐκ ἂν ἐπιτρεψαίτην γίγνεσθαι· γενομένης γὰρ τελευτῆς καὶ αὐτὼ τετελευτήκατον.</p>
        <p><span class="label">ΠΡΩ.</span> ἀληθέστατα λέγεις.</p>
        <p><span class="label">ΣΩ.</span> ἀεὶ δέ γε, φαμέν, ἔν τε τῷ θερμοτέρῳ καὶ ψυχροτέρῳ τὸ μᾶλλόν τε καὶ ἧττον ἔνι.</p>
        <p><span class="label">ΠΡΩ.</span> καὶ μάλα.</p>
        <p><span class="label">ΣΩ.</span> ἀεὶ τοίνυν ὁ λόγος ἡμῖν σημαίνει τούτω μὴ τέλος ἔχειν· ἀτελῆ δʼ ὄντε δήπου παντάπασιν ἀπείρω γίγνεσθον.</p>
        <p><span class="label">ΠΡΩ.</span> καὶ σφόδρα γε, ὦ Σώκρατες.</p>
        <p><span class="label">ΣΩ.</span> ἀλλʼ εὖ γε, ὦ φίλε Πρώταρχε, ὑπέλαβες καὶ <span class="milestone">[24c]</span> ἀνέμνησας ὅτι καὶ τὸ σφόδρα τοῦτο, ὃ σὺ νῦν ἐφθέγξω, καὶ τό γε ἠρέμα τὴν αὐτὴν δύναμιν ἔχετον τῷ μᾶλλόν τε καὶ ἧττον· ὅπου γὰρ ἂν ἐνῆτον, οὐκ ἐᾶτον εἶναι ποσὸν ἕκαστον, ἀλλʼ ἀεὶ σφοδρότερον ἡσυχαιτέρου καὶ τοὐναντίον ἑκάσταις πράξεσιν ἐμποιοῦντε τὸ πλέον καὶ τὸ ἔλαττον ἀπεργάζεσθον, τὸ δὲ ποσὸν ἀφανίζετον. ὃ γὰρ ἐλέχθη νυνδή, μὴ ἀφανίσαντε τὸ ποσόν, ἀλλʼ ἐάσαντε αὐτό τε καὶ τὸ μέτριον ἐν τῇ <span class="milestone">[24d]</span> τοῦ μᾶλλον καὶ ἧττον καὶ σφόδρα καὶ ἠρέμα ἕδρᾳ ἐγγενέσθαι, αὐτὰ ἔρρει ταῦτα ἐκ τῆς αὑτῶν χώρας ἐν ᾗ ἐνῆν. οὐ γὰρ ἔτι θερμότερον οὐδὲ ψυχρότερον εἴτην ἂν λαβόντε τὸ ποσόν· προχωρεῖ γὰρ καὶ οὐ μένει τό τε θερμότερον ἀεὶ καὶ τὸ ψυχρότερον ὡσαύτως, τὸ δὲ ποσὸν ἔστη καὶ προϊὸν ἐπαύσατο. κατὰ δὴ τοῦτον τὸν λόγον ἄπειρον γίγνοιτʼ ἂν τὸ θερμότερον καὶ τοὐναντίον ἅμα.</p>
        <p><span class="label">ΠΡΩ.</span> φαίνεται γοῦν, ὦ Σώκρατες· ἔστι δʼ, ὅπερ εἶπες, οὐ ῥᾴδια ταῦτα συνέπεσθαι. τὸ δὲ εἰς αὖθίς τε καὶ αὖθις <span class="milestone">[24e]</span> ἴσως λεχθέντα τόν τε ἐρωτῶντα καὶ τὸν ἐρωτώμενον ἱκανῶς ἂν συμφωνοῦντας ἀποφήναιεν.</p>
        <p><span class="label">ΣΩ.</span> ἀλλʼ εὖ μὲν λέγεις καὶ πειρατέον οὕτω ποιεῖν. νῦν μέντοι ἄθρει τῆς τοῦ ἀπείρου φύσεως εἰ τοῦτο δεξόμεθα σημεῖον, ἵνα μὴ πάντʼ ἐπεξιόντες μηκύνωμεν.</p>
        <p><span class="label">ΠΡΩ.</span> τὸ ποῖον δὴ λέγεις;</p>
        <p><span class="label">ΣΩ.</span> ὁπόσʼ ἂν ἡμῖν φαίνηται μᾶλλόν τε καὶ ἧττον γιγνόμενα καὶ τὸ σφόδρα καὶ ἠρέμα δεχόμενα καὶ τὸ λίαν καὶ ὅσα<span class="milestone">[25a]</span> τοιαῦτα πάντα, εἰς τὸ τοῦ ἀπείρου γένος ὡς εἰς ἓν δεῖ πάντα ταῦτα τιθέναι, κατὰ τὸν ἔμπροσθεν λόγον ὃν ἔφαμεν ὅσα διέσπασται καὶ διέσχισται συναγαγόντας χρῆναι κατὰ δύναμιν μίαν ἐπισημαίνεσθαί τινα φύσιν, εἰ μέμνησαι. </p>
        <p><span class="label">ΠΡΩ.</span> μέμνημαι.</p>
        <p><span class="label">ΣΩ.</span> οὐκοῦν τὰ μὴ δεχόμενα ταῦτα, τούτων δὲ τὰ ἐναντία πάντα δεχόμενα, πρῶτον μὲν τὸ ἴσον καὶ ἰσότητα, μετὰ δὲ τὸ ἴσον τὸ διπλάσιον καὶ πᾶν ὅτιπερ ἂν πρὸς ἀριθμὸν ἀριθμὸς <span class="milestone">[25b]</span> ἢ μέτρον ᾖ πρὸς μέτρον, ταῦτα σύμπαντα εἰς τὸ πέρας ἀπολογιζόμενοι καλῶς ἂν δοκοῖμεν δρᾶν τοῦτο. ἢ πῶς σὺ φῄς;</p>
        <p><span class="label">ΠΡΩ.</span> κάλλιστά γε, ὦ Σώκρατες.</p>
        <p><span class="label">ΣΩ.</span> εἶεν· τὸ δὲ τρίτον τὸ μεικτὸν ἐκ τούτοιν ἀμφοῖν τίνα ἰδέαν φήσομεν ἔχειν;</p>
        <p><span class="label">ΠΡΩ.</span> σὺ καὶ ἐμοὶ φράσεις, ὡς οἶμαι.</p>
        <p><span class="label">ΣΩ.</span> θεὸς μὲν οὖν, ἄνπερ γε ἐμαῖς εὐχαῖς ἐπήκοος γίγνηταί τις θεῶν.</p>
        <p><span class="label">ΠΡΩ.</span> εὔχου δὴ καὶ σκόπει.</p>
        <p><span class="label">ΣΩ.</span> σκοπῶ· καί μοι δοκεῖ τις, ὦ Πρώταρχε, αὐτῶν φίλος ἡμῖν νυνδὴ γεγονέναι.</p>
        <p><span class="label">ΠΡΩ.</span> <span class="milestone">[25c]</span> πῶς λέγεις τοῦτο καὶ τίνι τεκμηρίῳ χρῇ;</p>
        <p><span class="label">ΣΩ.</span> φράσω δῆλον ὅτι· σὺ δέ μοι συνακολούθησον τῷ λόγῳ.</p>
        <p><span class="label">ΠΡΩ.</span> λέγε μόνον.</p>
        <p><span class="label">ΣΩ.</span> θερμότερον ἐφθεγγόμεθα νυνδή πού τι καὶ ψυχρότερον. ἦ γάρ;</p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> πρόσθες δὴ ξηρότερον καὶ ὑγρότερον αὐτοῖς καὶ πλέον καὶ ἔλαττον καὶ θᾶττον καὶ βραδύτερον καὶ μεῖζον καὶ σμικρότερον καὶ ὁπόσα ἐν τῷ πρόσθεν τῆς τὸ μᾶλλόν τε καὶ ἧττον δεχομένης ἐτίθεμεν εἰς ἓν φύσεως.</p>
        <p><span class="label">ΠΡΩ.</span> <span class="milestone">[25d]</span> τῆς τοῦ ἀπείρου λέγεις;</p>
        <p><span class="label">ΣΩ.</span> ναί. συμμείγνυ δέ γε εἰς αὐτὴν τὸ μετὰ ταῦτα τὴν αὖ τοῦ πέρατος γένναν.</p>
        <p><span class="label">ΠΡΩ.</span> ποίαν;</p>
        <p><span class="label">ΣΩ.</span> ἣν καὶ νυνδή, δέον ἡμᾶς καθάπερ τὴν τοῦ ἀπείρου συνηγάγομεν εἰς ἕν, οὕτω καὶ τὴν τοῦ περατοειδοῦς συναγαγεῖν, οὐ συνηγάγομεν. ἀλλʼ ἴσως καὶ νῦν ταὐτὸν δράσει, εἰ τούτων ἀμφοτέρων συναγομένων καταφανὴς κἀκείνη γενήσεται.</p>
        <p><span class="label">ΠΡΩ.</span> ποίαν καὶ πῶς λέγεις;</p>
        <p><span class="label">ΣΩ.</span> τὴν τοῦ ἴσου καὶ διπλασίου, καὶ ὁπόση παύει πρὸς <span class="milestone">[25e]</span> ἄλληλα τἀναντία διαφόρως ἔχοντα, σύμμετρα δὲ καὶ σύμφωνα ἐνθεῖσα ἀριθμὸν ἀπεργάζεται.</p>
        <p><span class="label">ΠΡΩ.</span> μανθάνω· φαίνῃ γάρ μοι λέγειν μειγνὺς ταῦτα γενέσεις τινὰς ἐφʼ ἑκάστων αὐτῶν συμβαίνειν.</p>
        <p><span class="label">ΣΩ.</span> ὀρθῶς γὰρ φαίνομαι.</p>
        <p><span class="label">ΠΡΩ.</span> λέγε τοίνυν.</p>
        <p><span class="label">ΣΩ.</span> ἆρα οὐκ ἐν μὲν νόσοις ἡ τούτων ὀρθὴ κοινωνία τὴν ὑγιείας φύσιν ἐγέννησεν;</p>
        <p><span class="label">ΠΡΩ.</span> <span class="milestone">[26a]</span> παντάπασι μὲν οὖν.</p>
        <p><span class="label">ΣΩ.</span> ἐν δὲ ὀξεῖ καὶ βαρεῖ καὶ ταχεῖ καὶ βραδεῖ, ἀπείροις οὖσιν, ἆρʼ οὐ ταὐτὰ ἐγγιγνόμενα ταῦτα· ἅμα πέρας τε ἀπηργάσατο καὶ μουσικὴν σύμπασαν τελεώτατα συνεστήσατο;</p>
        <p><span class="label">ΠΡΩ.</span> κάλλιστά γε.</p>
        <p><span class="label">ΣΩ.</span> καὶ μὴν ἔν γε χειμῶσιν καὶ πνίγεσιν ἐγγενομένη τὸ μὲν πολὺ λίαν καὶ ἄπειρον ἀφείλετο, τὸ δὲ ἔμμετρον καὶ ἅμα σύμμετρον ἀπηργάσατο.</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> <span class="milestone">[26b]</span> οὐκοῦν ἐκ τούτων ὧραί τε καὶ ὅσα καλὰ πάντα ἡμῖν γέγονε, τῶν τε ἀπείρων καὶ τῶν πέρας ἐχόντων συμμειχθέντων;</p>
        <p><span class="label">ΠΡΩ.</span> πῶς δʼ οὔ;</p>
        <p><span class="label">ΣΩ.</span> καὶ ἄλλα γε δὴ μυρία ἐπιλείπω λέγων, οἷον μεθʼ ὑγιείας κάλλος καὶ ἰσχύν, καὶ ἐν ψυχαῖς αὖ πάμπολλα ἕτερα καὶ πάγκαλα. ὕβριν γάρ που καὶ σύμπασαν πάντων πονηρίαν αὕτη κατιδοῦσα ἡ θεός, ὦ καλὲ Φίληβε, πέρας οὔτε ἡδονῶν οὐδὲν οὔτε πλησμονῶν ἐνὸν ἐν αὐτοῖς, νόμον καὶ τάξιν πέρας ἔχοντʼ ἔθετο· καὶ σὺ μὲν ἀποκναῖσαι φῂς <span class="milestone">[26c]</span> αὐτήν, ἐγὼ δὲ τοὐναντίον ἀποσῶσαι λέγω. σοὶ δέ, ὦ Πρώταρχε, πῶς φαίνεται;</p>
        <p><span class="label">ΠΡΩ.</span> καὶ μάλα, ὦ Σώκρατες, ἔμοιγε κατὰ νοῦν.</p>
        <p><span class="label">ΣΩ.</span> οὐκοῦν τὰ μὲν δὴ τρία ταῦτα εἴρηκα, εἰ συννοεῖς.</p>
        <p><span class="label">ΠΡΩ.</span> ἀλλʼ οἶμαι κατανοεῖν· ἓν μὲν γάρ μοι δοκεῖς τὸ ἄπειρον λέγειν, ἓν δὲ καὶ δεύτερον τὸ πέρας ἐν τοῖς οὖσι· τρίτον δὲ οὐ σφόδρα κατέχω τί βούλει φράζειν.</p>
        <p><span class="label">ΣΩ.</span> τὸ γὰρ πλῆθός σε, ὦ θαυμάσιε, ἐξέπληξε τῆς τοῦ τρίτου γενέσεως· καίτοι πολλά γε καὶ τὸ ἄπειρον παρέσχετο <span class="milestone">[26d]</span> γένη, ὅμως δʼ ἐπισφραγισθέντα τῷ τοῦ μᾶλλον καὶ ἐναντίου γένει ἓν ἐφάνη.</p>
        <p><span class="label">ΠΡΩ.</span> ἀληθῆ.</p>
        <p><span class="label">ΣΩ.</span> καὶ μὴν τό γε πέρας οὔτε πολλὰ εἶχεν, οὔτʼ ἐδυσκολαίνομεν ὡς οὐκ ἦν ἓν φύσει.</p>
        <p><span class="label">ΠΡΩ.</span> πῶς γὰρ ἄν;</p>
        <p><span class="label">ΣΩ.</span> οὐδαμῶς. ἀλλὰ τρίτον φάθι με λέγειν, ἓν τοῦτο τιθέντα τὸ τούτων ἔκγονον ἅπαν, γένεσιν εἰς οὐσίαν ἐκ τῶν μετὰ τοῦ πέρατος ἀπειργασμένων μέτρων.</p>
        <p><span class="label">ΠΡΩ.</span> ἔμαθον.</p>
        <p><span class="label">ΣΩ.</span> <span class="milestone">[26e]</span> ἀλλὰ δὴ πρὸς τρισὶ τέταρτόν τι τότε ἔφαμεν εἶναι γένος σκεπτέον· κοινὴ δʼ ἡ σκέψις. ὅρα γὰρ εἴ σοι δοκεῖ ἀναγκαῖον εἶναι πάντα τὰ γιγνόμενα διά τινα αἰτίαν γίγνεσθαι.</p>
        <p><span class="label">ΠΡΩ.</span> ἔμοιγε· πῶς γὰρ ἂν χωρὶς τούτου γίγνοιτο;</p>
        <p><span class="label">ΣΩ.</span> οὐκοῦν ἡ τοῦ ποιοῦντος φύσις οὐδὲν πλὴν ὀνόματι τῆς αἰτίας διαφέρει, τὸ δὲ ποιοῦν καὶ τὸ αἴτιον ὀρθῶς ἂν εἴη λεγόμενον ἕν;</p>
        <p><span class="label">ΠΡΩ.</span> ὀρθῶς.</p>
        <p><span class="label">ΣΩ.</span> <span class="milestone">[27a]</span> καὶ μὴν τό γε ποιούμενον αὖ καὶ τὸ γιγνόμενον οὐδὲν πλὴν ὀνόματι, καθάπερ τὸ νυνδή, διαφέρον εὑρήσομεν. ἢ πῶς;</p>
        <p><span class="label">ΠΡΩ.</span> οὕτως.</p>
        <p><span class="label">ΣΩ.</span> ἆρʼ οὖν ἡγεῖται μὲν τὸ ποιοῦν ἀεὶ κατὰ φύσιν, τὸ δὲ ποιούμενον ἐπακολουθεῖ γιγνόμενον ἐκείνῳ;</p>
        <p><span class="label">ΠΡΩ.</span> πάνυ γε.</p>
        <p><span class="label">ΣΩ.</span> ἄλλο ἄρα καὶ οὐ ταὐτὸν αἰτία τʼ ἐστὶ καὶ τὸ δουλεῦον εἰς γένεσιν αἰτίᾳ.</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> οὐκοῦν τὰ μὲν γιγνόμενα καὶ ἐξ ὧν γίγνεται πάντα τὰ τρία παρέσχετο ἡμῖν γένη;</p>
        <p><span class="label">ΠΡΩ.</span> καὶ μάλα.</p>
        <p><span class="label">ΣΩ.</span> <span class="milestone">[27b]</span> τὸ δὲ δὴ πάντα ταῦτα δημιουργοῦν λέγομεν τέταρτον, τὴν αἰτίαν, ὡς ἱκανῶς ἕτερον ἐκείνων δεδηλωμένον;</p>
        <p><span class="label">ΠΡΩ.</span> ἕτερον γὰρ οὖν.</p>
        <p><span class="label">ΣΩ.</span> ὀρθῶς μὴν ἔχει, διωρισμένων τῶν τεττάρων, ἑνὸς ἑκάστου μνήμης ἕνεκα ἐφεξῆς αὐτὰ καταριθμήσασθαι.</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> πρῶτον μὲν τοίνυν ἄπειρον λέγω, δεύτερον δὲ πέρας, ἔπειτʼ ἐκ τούτων τρίτον μεικτὴν καὶ γεγενημένην οὐσίαν· τὴν δὲ τῆς μείξεως αἰτίαν καὶ γενέσεως τετάρτην <span class="milestone">[27c]</span> λέγων ἆρα μὴ πλημμελοίην ἄν τι;</p>
        <p><span class="label">ΠΡΩ.</span> καὶ πῶς;</p>
        <p><span class="label">ΣΩ.</span> φέρε δή, τὸ μετὰ τοῦθʼ ἡμῖν τίς ὁ λόγος, καὶ τί ποτε βουληθέντες εἰς ταῦτα ἀφικόμεθα; ἆρʼ οὐ τόδε ἦν; δευτερεῖα ἐζητοῦμεν πότερον ἡδονῆς γίγνοιτʼ ἂν ἢ φρονήσεως. οὐχ οὕτως ἦν;</p>
        <p><span class="label">ΠΡΩ.</span> οὕτω μὲν οὖν.</p>
        <p><span class="label">ΣΩ.</span> ἆρʼ οὖν ἴσως νῦν, ἐπειδὴ ταῦτα οὕτω διειλόμεθα, κάλλιον ἂν καὶ τὴν κρίσιν ἐπιτελεσαίμεθα πρώτου πέρι καὶ δευτέρου, περὶ ὧν δὴ τὸ πρῶτον ἠμφεσβητήσαμεν;</p>
        <p><span class="label">ΠΡΩ.</span> ἴσως.</p>
        <p><span class="label">ΣΩ.</span> <span class="milestone">[27d]</span> ἴθι δή· νικῶντα μὲν ἔθεμέν που τὸν μεικτὸν βίον ἡδονῆς τε καὶ φρονήσεως. ἦν οὕτως;</p>
        <p><span class="label">ΠΡΩ.</span> ἦν.</p>
        <p><span class="label">ΣΩ.</span> οὐκοῦν τοῦτον μὲν τὸν βίον ὁρῶμέν που τίς τέ ἐστι καὶ ὁποίου γένους;</p>
        <p><span class="label">ΠΡΩ.</span> πῶς γὰρ οὔ;</p>
        <p><span class="label">ΣΩ.</span> καὶ μέρος γʼ αὐτὸν φήσομεν εἶναι τοῦ τρίτου οἶμαι γένους· οὐ γὰρ ὁ δυοῖν τινοῖν ἐστι μικτὸς ἐκεῖνος ἀλλὰ συμπάντων τῶν ἀπείρων ὑπὸ τοῦ πέρατος δεδεμένων, ὥστε ὀρθῶς ὁ νικηφόρος οὗτος βίος μέρος ἐκείνου γίγνοιτʼ ἄν.</p>
        <p><span class="label">ΠΡΩ.</span> ὀρθότατα μὲν οὖν.</p>
        <p><span class="label">ΣΩ.</span> <span class="milestone">[27e]</span> εἶεν· τί δὲ ὁ σός, ὦ Φίληβε, ἡδὺς καὶ ἄμεικτος ὤν; ἐν τίνι γένει τῶν εἰρημένων λεγόμενος ὀρθῶς ἄν ποτε λέγοιτο; ὧδε δʼ ἀπόκριναί μοι πρὶν ἀποφήνασθαι.</p>
        <p><span class="label">ΦΙ.</span> λέγε μόνον.</p>
        <p><span class="label">ΣΩ.</span> ἡδονὴ καὶ λύπη πέρας ἔχετον, ἢ τῶν τὸ μᾶλλόν τε καὶ ἧττον δεχομένων ἐστόν;</p>
        <p><span class="label">ΦΙ.</span> ναί, τῶν τὸ μᾶλλον, ὦ Σώκρατες· οὐ γὰρ ἂν ἡδονὴ πᾶν ἀγαθὸν ἦν, εἰ μὴ ἄπειρον ἐτύγχανε πεφυκὸς καὶ πλήθει καὶ τῷ μᾶλλον.</p>
        <p><span class="label">ΣΩ.</span> <span class="milestone">[28a]</span> οὐδέ γʼ ἄν, ὦ Φίληβε, λύπη πᾶν κακόν· ὥστʼ ἄλλο τι νῷν σκεπτέον ἢ τὴν τοῦ ἀπείρου φύσιν ὡς παρέχεταί τι μέρος ταῖς ἡδοναῖς ἀγαθοῦ. τούτω δή σοι τῶν ἀπεράντων γε γένους ἔστων· φρόνησιν δὲ καὶ ἐπιστήμην καὶ νοῦν εἰς τί ποτε τῶν προειρημένων, ὦ Πρώταρχέ τε καὶ Φίληβε, νῦν θέντες οὐκ ἂν ἀσεβοῖμεν; οὐ γάρ μοι δοκεῖ σμικρὸς ἡμῖν εἶναι ὁ κίνδυνος κατορθώσασι καὶ μὴ περὶ τὸ νῦν ἐρωτώμενον.</p>
        <p><span class="label">ΦΙ.</span> <span class="milestone">[28b]</span> σεμνύνεις γάρ, ὦ Σώκρατες, τὸν σεαυτοῦ θεόν.</p>
        <p><span class="label">ΣΩ.</span> καὶ γὰρ σύ, ὦ ἑταῖρε, τὴν σαυτοῦ· τὸ δʼ ἐρωτώμενον ὅμως ἡμῖν λεκτέον.</p>
        <p><span class="label">ΠΡΩ.</span> ὀρθῶς τοι λέγει Σωκράτης, ὦ Φίληβε, καὶ αὐτῷ πειστέον.</p>
        <p><span class="label">ΦΙ.</span> οὐκοῦν ὑπὲρ ἐμοῦ σύ, Πρώταρχε, προῄρησαι λέγειν;</p>
        <p><span class="label">ΠΡΩ.</span> πάνυ γε· νῦν μέντοι σχεδὸν ἀπορῶ, καὶ δέομαί γε, ὦ Σώκρατες, αὐτόν σε ἡμῖν γενέσθαι προφήτην, ἵνα μηδὲν ἡμεῖς σοι περὶ τὸν ἀγωνιστὴν ἐξαμαρτάνοντες παρὰ μέλος φθεγξώμεθά τι.</p>
        <p><span class="label">ΣΩ.</span> <span class="milestone">[28c]</span> πειστέον, ὦ Πρώταρχε· οὐδὲ γὰρ χαλεπὸν οὐδὲν ἐπιτάττεις. ἀλλʼ ὄντως σε ἐγώ, καθάπερ εἶπε Φίληβος, σεμνύνων ἐν τῷ παίζειν ἐθορύβησα, νοῦν καὶ ἐπιστήμην ἐρόμενος ὁποίου γένους εἶεν;</p>
        <p><span class="label">ΠΡΩ.</span> παντάπασί γε, ὦ Σώκρατες.</p>
        <p><span class="label">ΣΩ.</span> ἀλλὰ μὴν ῥᾴδιον· πάντες γὰρ συμφωνοῦσιν οἱ σοφοί, ἑαυτοὺς ὄντως σεμνύνοντες, ὡς νοῦς ἐστι βασιλεὺς ἡμῖν οὐρανοῦ τε καὶ γῆς. καὶ ἴσως εὖ λέγουσι. διὰ μακροτέρων δʼ, εἰ βούλει, τὴν σκέψιν αὐτοῦ τοῦ γένους ποιησώμεθα.</p>
        <p><span class="label">ΠΡΩ.</span> <span class="milestone">[28d]</span> λέγʼ ὅπως βούλει, μηδὲν μῆκος ἡμῖν ὑπολογιζόμενος, ὦ Σώκρατες, ὡς οὐκ ἀπεχθησόμενος.</p>
        <p><span class="label">ΣΩ.</span> καλῶς εἶπες. ἀρξώμεθα δέ πως ὧδε ἐπανερωτῶντες.</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> πότερον, ὦ Πρώταρχε, τὰ σύμπαντα καὶ τόδε τὸ καλούμενον ὅλον ἐπιτροπεύειν φῶμεν τὴν τοῦ ἀλόγου καὶ εἰκῇ δύναμιν καὶ τὸ ὅπῃ ἔτυχεν, ἢ τἀναντία, καθάπερ οἱ πρόσθεν ἡμῶν ἔλεγον, νοῦν καὶ φρόνησίν τινα θαυμαστὴν συντάττουσαν διακυβερνᾶν;</p>
        <p><span class="label">ΠΡΩ.</span> <span class="milestone">[28e]</span> οὐδὲν τῶν αὐτῶν, ὦ θαυμάσιε Σώκρατες· ὃ μὲν γὰρ σὺ νῦν λέγεις, οὐδὲ ὅσιον εἶναί μοι φαίνεται. τὸ δὲ νοῦν πάντα διακοσμεῖν αὐτὰ φάναι καὶ τῆς ὄψεως τοῦ κόσμου καὶ ἡλίου καὶ σελήνης καὶ ἀστέρων καὶ πάσης τῆς περιφορᾶς ἄξιον, καὶ οὐκ ἄλλως ἔγωγʼ ἄν ποτε περὶ αὐτῶν εἴποιμι οὐδʼ ἂν δοξάσαιμι.</p>
        <p><span class="label">ΣΩ.</span> βούλει δῆτά τι καὶ ἡμεῖς τοῖς ἔμπροσθεν ὁμολογούμενον<span class="milestone">[29a]</span> συμφήσωμεν ὡς ταῦθʼ οὕτως ἔχει, καὶ μὴ μόνον οἰώμεθα δεῖν τἀλλότρια ἄνευ κινδύνου λέγειν, ἀλλὰ καὶ συγκινδυνεύωμεν καὶ μετέχωμεν τοῦ ψόγου, ὅταν ἀνὴρ δεινὸς φῇ ταῦτα μὴ οὕτως ἀλλʼ ἀτάκτως ἔχειν; </p>
        <p><span class="label">ΠΡΩ.</span> πῶς γὰρ οὐκ ἂν βουλοίμην;</p>
        <p><span class="label">ΣΩ.</span> ἴθι δή, τὸν ἐπιόντα περὶ τούτων νῦν ἡμῖν λόγον ἄθρει.</p>
        <p><span class="label">ΠΡΩ.</span> λέγε μόνον.</p>
        <p><span class="label">ΣΩ.</span> τὰ περὶ τὴν τῶν σωμάτων φύσιν ἁπάντων τῶν ζῴων, πῦρ καὶ ὕδωρ καὶ πνεῦμα καθορῶμέν που καὶ γῆν καθάπερ οἱ χειμαζόμενοι, φασίν, ἐνόντα ἐν τῇ συστάσει.</p>
        <p><span class="label">ΠΡΩ.</span> <span class="milestone">[29b]</span> καὶ μάλα· χειμαζόμεθα γὰρ ὄντως ὑπʼ ἀπορίας ἐν τοῖς νῦν λόγοις.</p>
        <p><span class="label">ΣΩ.</span> φέρε δή, περὶ ἑκάστου τῶν παρʼ ἡμῖν λαβὲ τὸ τοιόνδε.</p>
        <p><span class="label">ΠΡΩ.</span> ποῖον;</p>
        <p><span class="label">ΣΩ.</span> ὅτι μικρόν τε τούτων ἕκαστον παρʼ ἡμῖν ἔνεστι καὶ φαῦλον καὶ οὐδαμῇ οὐδαμῶς εἰλικρινὲς ὂν καὶ τὴν δύναμιν οὐκ ἀξίαν τῆς φύσεως ἔχον. ἐν ἑνὶ δὲ λαβὼν περὶ πάντων νόει ταὐτόν. οἷον πῦρ ἔστι μέν που παρʼ ἡμῖν, ἔστι δʼ ἐν τῷ παντί.</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> <span class="milestone">[29c]</span> οὐκοῦν σμικρὸν μέν τι τὸ παρʼ ἡμῖν καὶ ἀσθενὲς καὶ φαῦλον, τὸ δʼ ἐν τῷ παντὶ πλήθει τε θαυμαστὸν καὶ κάλλει καὶ πάσῃ δυνάμει τῇ περὶ τὸ πῦρ οὔσῃ.</p>
        <p><span class="label">ΠΡΩ.</span> καὶ μάλʼ ἀληθὲς ὃ λέγεις.</p>
        <p><span class="label">ΣΩ.</span> τί δέ; τρέφεται καὶ γίγνεται ἐκ τούτου καὶ αὔξεται τὸ τοῦ παντὸς πῦρ ὑπὸ τοῦ παρʼ ἡμῖν πυρός, ἢ τοὐναντίον ὑπʼ ἐκείνου τό τʼ ἐμὸν καὶ τὸ σὸν καὶ τὸ τῶν ἄλλων ζῴων ἅπαντʼ ἴσχει ταῦτα;</p>
        <p><span class="label">ΠΡΩ.</span> τοῦτο μὲν οὐδʼ ἀποκρίσεως ἄξιον ἐρωτᾷς.</p>
        <p><span class="label">ΣΩ.</span> <span class="milestone">[29d]</span> ὀρθῶς· ταὐτὰ γὰρ ἐρεῖς οἶμαι περί τε τῆς ἐν τοῖς ζῴοις γῆς τῆς ἐνθάδε καὶ τῆς ἐν τῷ παντί, καὶ τῶν ἄλλων δὴ πάντων ὅσων ἠρώτησα ὀλίγον ἔμπροσθεν. οὕτως ἀποκρινῇ;</p>
        <p><span class="label">ΠΡΩ.</span> τίς γὰρ ἀποκρινόμενος ἄλλως ὑγιαίνων ἄν ποτε φανείη;</p>
        <p><span class="label">ΣΩ.</span> σχεδὸν οὐδʼ ὁστισοῦν· ἀλλὰ τὸ μετὰ τοῦτο ἑξῆς ἕπου. πάντα γὰρ ἡμεῖς ταῦτα τὰ νυνδὴ λεχθέντα ἆρʼ οὐκ εἰς ἓν συγκείμενα ἰδόντες ἐπωνομάσαμεν σῶμα;</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> <span class="milestone">[29e]</span> ταὐτὸν δὴ λαβὲ καὶ περὶ τοῦδε ὃν κόσμον λέγομεν· διὰ τὸν αὐτὸν γὰρ τρόπον ἂν εἴη που σῶμα, σύνθετον ὂν ἐκ τῶν αὐτῶν.</p>
        <p><span class="label">ΠΡΩ.</span> ὀρθότατα λέγεις.</p>
        <p><span class="label">ΣΩ.</span> πότερον οὖν ἐκ τούτου τοῦ σώματος ὅλως τὸ παρʼ ἡμῖν σῶμα ἢ ἐκ τοῦ παρʼ ἡμῖν τοῦτο τρέφεταί τε καὶ ὅσα νυνδὴ περὶ αὐτῶν εἴπομεν εἴληφέν τε καὶ ἔχει;</p>
        <p><span class="label">ΠΡΩ.</span> καὶ τοῦθʼ ἕτερον, ὦ Σώκρατες, οὐκ ἄξιον ἐρωτήσεως.</p>
        <p><span class="label">ΣΩ.</span> <span class="milestone">[30a]</span> τί δέ; τόδε ἆρα ἄξιον; ἢ πῶς ἐρεῖς;</p>
        <p><span class="label">ΠΡΩ.</span> λέγε τὸ ποῖον.</p>
        <p><span class="label">ΣΩ.</span> τὸ παρʼ ἡμῖν σῶμα ἆρʼ οὐ ψυχὴν φήσομεν ἔχειν;</p>
        <p><span class="label">ΠΡΩ.</span> δῆλον ὅτι φήσομεν.</p>
        <p><span class="label">ΣΩ.</span> πόθεν, ὦ φίλε Πρώταρχε, λαβόν, εἴπερ μὴ τό γε τοῦ παντὸς σῶμα ἔμψυχον ὂν ἐτύγχανε, ταὐτά γε ἔχον τούτῳ καὶ ἔτι πάντῃ καλλίονα;</p>
        <p><span class="label">ΠΡΩ.</span> δῆλον ὡς οὐδαμόθεν ἄλλοθεν, ὦ Σώκρατες.</p>
        <p><span class="label">ΣΩ.</span> οὐ γάρ που δοκοῦμέν γε, ὦ Πρώταρχε, τὰ τέτταρα ἐκεῖνα, πέρας καὶ ἄπειρον καὶ κοινὸν καὶ τὸ τῆς αἰτίας γένος <span class="milestone">[30b]</span> ἐν ἅπασι τέταρτον ἐνόν, τοῦτο ἐν μὲν τοῖς παρʼ ἡμῖν ψυχήν τε παρέχον καὶ σωμασκίαν ἐμποιοῦν καὶ πταίσαντος σώματος ἰατρικὴν καὶ ἐν ἄλλοις ἄλλα συντιθὲν καὶ ἀκούμενον πᾶσαν καὶ παντοίαν σοφίαν ἐπικαλεῖσθαι, τῶν δʼ αὐτῶν τούτων ὄντων ἐν ὅλῳ τε οὐρανῷ καὶ κατὰ μεγάλα μέρη, καὶ προσέτι καλῶν καὶ εἰλικρινῶν, ἐν τούτοις δʼ οὐκ ἄρα μεμηχανῆσθαι τὴν τῶν καλλίστων καὶ τιμιωτάτων φύσιν.</p>
        <p><span class="label">ΠΡΩ.</span> <span class="milestone">[30c]</span> ἀλλʼ οὐδαμῶς τοῦτό γʼ ἂν λόγον ἔχοι.</p>
        <p><span class="label">ΣΩ.</span> οὐκοῦν εἰ μὴ τοῦτο, μετʼ ἐκείνου τοῦ λόγου ἂν ἑπόμενοι βέλτιον λέγοιμεν ὡς ἔστιν, ἃ πολλάκις εἰρήκαμεν, ἄπειρόν τε ἐν τῷ παντὶ πολύ, καὶ πέρας ἱκανόν, καί τις ἐπʼ αὐτοῖς αἰτία οὐ φαύλη, κοσμοῦσά τε καὶ συντάττουσα ἐνιαυτούς τε καὶ ὥρας καὶ μῆνας, σοφία καὶ νοῦς λεγομένη δικαιότατʼ ἄν.</p>
        <p><span class="label">ΠΡΩ.</span> δικαιότατα δῆτα.</p>
        <p><span class="label">ΣΩ.</span> σοφία μὴν καὶ νοῦς ἄνευ ψυχῆς οὐκ ἄν ποτε γενοίσθην.</p>
        <p><span class="label">ΠΡΩ.</span> οὐ γὰρ οὖν.</p>
        <p><span class="label">ΣΩ.</span> <span class="milestone">[30d]</span> οὐκοῦν ἐν μὲν τῇ τοῦ Διὸς ἐρεῖς φύσει βασιλικὴν μὲν ψυχήν, βασιλικὸν δὲ νοῦν ἐγγίγνεσθαι διὰ τὴν τῆς αἰτίας δύναμιν, ἐν δʼ ἄλλοις ἄλλα καλά, καθʼ ὅτι φίλον ἑκάστοις λέγεσθαι.</p>
        <p><span class="label">ΠΡΩ.</span> μάλα γε.</p>
        <p><span class="label">ΣΩ.</span> τοῦτον δὴ τὸν λόγον ἡμᾶς μή τι μάτην δόξῃς, ὦ Πρώταρχε, εἰρηκέναι, ἀλλʼ ἔστι τοῖς μὲν πάλαι ἀποφηναμένοις ὡς ἀεὶ τοῦ παντὸς νοῦς ἄρχει σύμμαχος ἐκείνοις.</p>
        <p><span class="label">ΠΡΩ.</span> ἔστι γὰρ οὖν.</p>
        <p><span class="label">ΣΩ.</span> τῇ δέ γε ἐμῇ ζητήσει πεπορικὼς ἀπόκρισιν, ὅτι νοῦς <span class="milestone">[30e]</span> ἐστὶ γένους τῆς τοῦ πάντων αἰτίου λεχθέντος τῶν τεττάρων, ὧν ἦν ἡμῖν ἓν τοῦτο. ἔχεις γὰρ δήπου νῦν ἡμῶν ἤδη τὴν ἀπόκρισιν.</p>
        <p><span class="label">ΠΡΩ.</span> ἔχω καὶ μάλα ἱκανῶς· καίτοι με ἀποκρινάμενος ἔλαθες.</p>
        <p><span class="label">ΣΩ.</span> ἀνάπαυλα γάρ, ὦ Πρώταρχε, τῆς σπουδῆς γίγνεται ἐνίοτε ἡ παιδιά.</p>
        <p><span class="label">ΠΡΩ.</span> καλῶς εἶπες.</p>
        <p><span class="label">ΣΩ.</span> <span class="milestone">[31a]</span> νῦν δήπου, ὦ ἑταῖρε, οὗ μὲν γένους ἐστὶ καὶ τίνα ποτὲ δύναμιν κέκτηται, σχεδὸν ἐπιεικῶς ἡμῖν τὰ νῦν δεδήλωται.</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> καὶ μὴν ἡδονῆς γε ὡσαύτως πάλαι τὸ γένος ἐφάνη.</p>
        <p><span class="label">ΠΡΩ.</span> καὶ μάλα.</p>
        <p><span class="label">ΣΩ.</span> μεμνώμεθα δὴ καὶ ταῦτα περὶ ἀμφοῖν, ὅτι νοῦς μὲν αἰτίας ἦν συγγενὴς καὶ τούτου σχεδὸν τοῦ γένους, ἡδονὴ δὲ ἄπειρός τε αὐτὴ καὶ τοῦ μήτε ἀρχὴν μήτε μέσα μήτε τέλος ἐν αὑτῷ ἀφʼ ἑαυτοῦ ἔχοντος μηδὲ ἕξοντός ποτε γένους.</p>
        <p><span class="label">ΠΡΩ.</span> <span class="milestone">[31b]</span> μεμνησόμεθα· πῶς γὰρ οὔ;</p>
        <p><span class="label">ΣΩ.</span> δεῖ δὴ τὸ μετὰ τοῦτο, ἐν ᾧ τέ ἐστιν ἑκάτερον αὐτοῖν καὶ διὰ τί πάθος γίγνεσθον ὁπόταν γίγνησθον ἰδεῖν ἡμᾶς. πρῶτον τὴν ἡδονήν· ὥσπερ τὸ γένος αὐτῆς πρότερον ἐβασανίσαμεν, οὕτω καὶ ταῦτα πρότερα. λύπης δὲ αὖ χωρὶς τὴν ἡδονὴν οὐκ ἄν ποτε δυναίμεθα ἱκανῶς βασανίσαι.</p>
        <p><span class="label">ΠΡΩ.</span> ἀλλʼ εἰ ταύτῃ χρὴ πορεύεσθαι, ταύτῃ πορευώμεθα.</p>
        <p><span class="label">ΣΩ.</span> ἆρʼ οὖν σοὶ καθάπερ ἐμοὶ φαίνεται τῆς γενέσεως αὐτῶν πέρι;</p>
        <p><span class="label">ΠΡΩ.</span> <span class="milestone">[31c]</span> τὸ ποῖον;</p>
        <p><span class="label">ΣΩ.</span> ἐν τῷ κοινῷ μοι γένει ἅμα φαίνεσθον λύπη τε καὶ ἡδονὴ γίγνεσθαι κατὰ φύσιν.</p>
        <p><span class="label">ΠΡΩ.</span> κοινὸν δέ γε, ὦ φίλε Σώκρατες, ὑπομίμνῃσκε ἡμᾶς τί ποτε τῶν προειρημένων βούλει δηλοῦν.</p>
        <p><span class="label">ΣΩ.</span> ἔσται ταῦτʼ εἰς δύναμιν, ὦ θαυμάσιε.</p>
        <p><span class="label">ΠΡΩ.</span> καλῶς εἶπες.</p>
        <p><span class="label">ΣΩ.</span> κοινὸν τοίνυν ὑπακούωμεν ὃ δὴ τῶν τεττάρων τρίτον ἐλέγομεν.</p>
        <p><span class="label">ΠΡΩ.</span> ὃ μετὰ τὸ ἄπειρον καὶ πέρας ἔλεγες, ἐν ᾧ καὶ ὑγίειαν, οἶμαι δὲ καὶ ἁρμονίαν, ἐτίθεσο;</p>
        <p><span class="label">ΣΩ.</span> <span class="milestone">[31d]</span> κάλλιστʼ εἶπες. τὸν νοῦν δὲ ὅτι μάλιστʼ ἤδη πρόσεχε.</p>
        <p><span class="label">ΠΡΩ.</span> λέγε μόνον.</p>
        <p><span class="label">ΣΩ.</span> λέγω τοίνυν τῆς ἁρμονίας μὲν λυομένης ἡμῖν ἐν τοῖς ζῴοις ἅμα λύσιν τῆς φύσεως καὶ γένεσιν ἀλγηδόνων ἐν τῷ τότε γίγνεσθαι χρόνῳ.</p>
        <p><span class="label">ΠΡΩ.</span> πάνυ λέγεις εἰκός.</p>
        <p><span class="label">ΣΩ.</span> πάλιν δὲ ἁρμοττομένης τε καὶ εἰς τὴν αὑτῆς φύσιν ἀπιούσης ἡδονὴν γίγνεσθαι λεκτέον, εἰ δεῖ διʼ ὀλίγων περὶ μεγίστων ὅτι τάχιστα ῥηθῆναι.</p>
        <p><span class="label">ΠΡΩ.</span> <span class="milestone">[31e]</span> οἶμαι μέν σε ὀρθῶς λέγειν, ὦ Σώκρατες, ἐμφανέστερον δὲ ἔτι ταὐτὰ ταῦτα πειρώμεθα λέγειν.</p>
        <p><span class="label">ΣΩ.</span> οὐκοῦν τὰ δημόσιά που καὶ περιφανῆ ῥᾷστον συννοεῖν;</p>
        <p><span class="label">ΠΡΩ.</span> ποῖα;</p>
        <p><span class="label">ΣΩ.</span> πείνη μέν που λύσις καὶ λύπη;</p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> ἐδωδὴ δέ, πλήρωσις γιγνομένη πάλιν, ἡδονή;</p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> δίψος δʼ αὖ φθορὰ καὶ λύπη καὶ λύσις, ἡ δὲ τοῦ <span class="milestone">[32a]</span> ὑγροῦ πάλιν τὸ ξηρανθὲν πληροῦσα δύναμις ἡδονή· διάκρισις δέ γʼ αὖ καὶ διάλυσις ἡ παρὰ φύσιν, τοῦ πνίγους πάθη, λύπη, κατὰ φύσιν δὲ πάλιν ἀπόδοσίς τε καὶ ψῦξις ἡδονή. </p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> καὶ ῥίγους ἡ μὲν παρὰ φύσιν τοῦ ζῴου τῆς ὑγρότητος πῆξις λύπη· πάλιν δʼ εἰς ταὐτὸν ἀπιόντων καὶ διακρινομένων ἡ κατὰ φύσιν ὁδὸς ἡδονή. καὶ ἑνὶ λόγῳ σκόπει εἴ σοι μέτριος ὁ λόγος ὃς ἂν φῇ τὸ ἐκ τῆς ἀπείρου καὶ <span class="milestone">[32b]</span> πέρατος κατὰ φύσιν ἔμψυχον γεγονὸς εἶδος, ὅπερ ἔλεγον ἐν τῷ πρόσθεν, ὅταν μὲν τοῦτο φθείρηται, τὴν μὲν φθορὰν λύπην εἶναι, τὴν δʼ εἰς τὴν αὑτῶν οὐσίαν ὁδόν, ταύτην δὲ αὖ πάλιν τὴν ἀναχώρησιν πάντων ἡδονήν.</p>
        <p><span class="label">ΠΡΩ.</span> ἔστω· δοκεῖ γάρ μοι τύπον γέ τινα ἔχειν.</p>
        <p><span class="label">ΣΩ.</span> τοῦτο μὲν τοίνυν ἓν εἶδος τιθώμεθα λύπης τε καὶ ἡδονῆς ἐν τούτοις τοῖς πάθεσιν ἑκατέροις;</p>
        <p><span class="label">ΠΡΩ.</span> κείσθω.</p>
        <p><span class="label">ΣΩ.</span> τίθει τοίνυν αὐτῆς τῆς ψυχῆς κατὰ τὸ τούτων τῶν <span class="milestone">[32c]</span> παθημάτων προσδόκημα τὸ μὲν πρὸ τῶν ἡδέων ἐλπιζόμενον ἡδὺ καὶ θαρραλέον, τὸ δὲ πρὸ τῶν λυπηρῶν φοβερὸν καὶ ἀλγεινόν.</p>
        <p><span class="label">ΠΡΩ.</span> ἔστι γὰρ οὖν τοῦθʼ ἡδονῆς καὶ λύπης ἕτερον εἶδος, τὸ χωρὶς τοῦ σώματος αὐτῆς τῆς ψυχῆς διὰ προσδοκίας γιγνόμενον.</p>
        <p><span class="label">ΣΩ.</span> ὀρθῶς ὑπέλαβες. ἐν γὰρ τούτοις οἶμαι, κατά γε τὴν ἐμὴν δόξαν, εἰλικρινέσιν τε ἑκατέροις γιγνομένοις, ὡς δοκεῖ, καὶ ἀμείκτοις λύπης τε καὶ ἡδονῆς, ἐμφανὲς ἔσεσθαι <span class="milestone">[32d]</span> τὸ περὶ τὴν ἡδονήν, πότερον ὅλον ἐστὶ τὸ γένος ἀσπαστόν, ἢ τοῦτο μὲν ἑτέρῳ τινὶ τῶν προειρημένων δοτέον ἡμῖν γενῶν, ἡδονῇ δὲ καὶ λύπῃ, καθάπερ θερμῷ καὶ ψυχρῷ καὶ πᾶσι τοῖς τοιούτοις, τοτὲ μὲν ἀσπαστέον αὐτά, τοτὲ δὲ οὐκ ἀσπαστέον, ὡς ἀγαθὰ μὲν οὐκ ὄντα, ἐνίοτε δὲ καὶ ἔνια δεχόμενα τὴν τῶν ἀγαθῶν ἔστιν ὅτε φύσιν.</p>
        <p><span class="label">ΠΡΩ.</span> ὀρθότατα λέγεις, ὅτι ταύτῃ πῃ δεῖ διαπορηθῆναι τὸ νῦν μεταδιωκόμενον.</p>
        <p><span class="label">ΣΩ.</span> πρῶτον μὲν τοίνυν τόδε συνίδωμεν· ὡς εἴπερ <span class="milestone">[32e]</span> ὄντως ἔστι τὸ λεγόμενον, διαφθειρομένων μὲν αὐτῶν ἀλγηδών, ἀνασῳζομένων δὲ ἡδονή, τῶν μήτε διαφθειρομένων μήτε ἀνασῳζομένων ἐννοήσωμεν πέρι, τίνα ποτὲ ἕξιν δεῖ τότε ἐν ἑκάστοις εἶναι τοῖς ζῴοις, ὅταν οὕτως ἴσχῃ. σφόδρα δὲ προσέχων τὸν νοῦν εἰπέ· ἆρα οὐ πᾶσα ἀνάγκη πᾶν ἐν τῷ τότε χρόνῳ ζῷον μήτε τι λυπεῖσθαι μήτε ἥδεσθαι μήτε μέγα μήτε σμικρόν;</p>
        <p><span class="label">ΠΡΩ.</span> ἀνάγκη μὲν οὖν.</p>
        <p><span class="label">ΣΩ.</span> οὐκοῦν ἔστι τις τρίτη ἡμῶν ἡ τοιαύτη διάθεσις <span class="milestone">[33a]</span> παρά τε τὴν τοῦ χαίροντος καὶ παρὰ τὴν τοῦ λυπουμένου; </p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> ἄγε δὴ τοίνυν, ταύτης προθυμοῦ μεμνῆσθαι. πρὸς γὰρ τὴν τῆς ἡδονῆς κρίσιν οὐ σμικρὸν μεμνῆσθαι ταύτην ἔσθʼ ἡμῖν ἢ μή. βραχὺ δέ τι περὶ αὐτῆς, εἰ βούλει, διαπεράνωμεν.</p>
        <p><span class="label">ΠΡΩ.</span> λέγε ποῖον.</p>
        <p><span class="label">ΣΩ.</span>τῷ τὸν τοῦ φρονεῖν ἑλομένῳ βίον οἶσθʼ ὡς τοῦτον τὸν τρόπον οὐδὲν ἀποκωλύει ζῆν.</p>
        <p><span class="label">ΠΡΩ.</span> <span class="milestone">[33b]</span> τὸν τοῦ μὴ χαίρειν μηδὲ λυπεῖσθαι λέγεις;</p>
        <p><span class="label">ΣΩ.</span> ἐρρήθη γάρ που τότε ἐν τῇ παραβολῇ τῶν βίων μηδὲν δεῖν μήτε μέγα μήτε σμικρὸν χαίρειν τῷ τὸν τοῦ νοεῖν καὶ φρονεῖν βίον ἑλομένῳ.</p>
        <p><span class="label">ΠΡΩ.</span> καὶ μάλα οὕτως ἐρρήθη.</p>
        <p><span class="label">ΣΩ.</span> οὐκοῦν οὕτως ἂν ἐκείνῳ γε ὑπάρχοι· καὶ ἴσως οὐδὲν ἄτοπον εἰ πάντων τῶν βίων ἐστὶ θειότατος.</p>
        <p><span class="label">ΠΡΩ.</span> οὔκουν εἰκός γε οὔτε χαίρειν θεοὺς οὔτε τὸ ἐναντίον.</p>
        <p><span class="label">ΣΩ.</span> πάνυ μὲν οὖν οὐκ εἰκός· ἄσχημον γοῦν αὐτῶν ἑκάτερον γιγνόμενόν ἐστιν. ἀλλὰ δὴ τοῦτο μὲν ἔτι καὶ εἰς <span class="milestone">[33c]</span> αὖθις ἐπισκεψόμεθα, ἐὰν πρὸς λόγον τι ᾖ, καὶ τῷ νῷ πρὸς τὰ δευτερεῖα, ἐὰν μὴ πρὸς τὰ πρωτεῖα δυνώμεθα προσθεῖναι, προσθήσομεν.</p>
        <p><span class="label">ΠΡΩ.</span> ὀρθότατα λέγεις.</p>
        <p><span class="label">ΣΩ.</span> καὶ μὴν τό γε ἕτερον εἶδος τῶν ἡδονῶν, ὃ τῆς ψυχῆς αὐτῆς ἔφαμεν εἶναι, διὰ μνήμης πᾶν ἐστι γεγονός.</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> μνήμην, ὡς ἔοικεν, ὅτι ποτʼ ἔστιν πρότερον ἀναληπτέον, καὶ κινδυνεύει πάλιν ἔτι πρότερον αἴσθησιν μνήμης, εἰ μέλλει τὰ περὶ ταῦθʼ ἡμῖν κατὰ τρόπον φανερά πῃ γενήσεσθαι.</p>
        <p><span class="label">ΠΡΩ.</span> <span class="milestone">[33d]</span> πῶς φῄς;</p>
        <p><span class="label">ΣΩ.</span> θὲς τῶν περὶ τὸ σῶμα ἡμῶν ἑκάστοτε παθημάτων τὰ μὲν ἐν τῷ σώματι κατασβεννύμενα πρὶν ἐπὶ τὴν ψυχὴν διεξελθεῖν ἀπαθῆ ἐκείνην ἐάσαντα, τὰ δὲ διʼ ἀμφοῖν ἰόντα καί τινα ὥσπερ σεισμὸν ἐντιθέντα ἴδιόν τε καὶ κοινὸν ἑκατέρῳ.</p>
        <p><span class="label">ΠΡΩ.</span> κείσθω.</p>
        <p><span class="label">ΣΩ.</span> τὰ μὲν δὴ μὴ διʼ ἀμφοῖν ἰόντα ἐὰν τὴν ψυχὴν ἡμῶν φῶμεν λανθάνειν, τὰ δὲ διʼ ἀμφοῖν μὴ λανθάνειν, ἆρʼ ὀρθότατα ἐροῦμεν;</p>
        <p><span class="label">ΠΡΩ.</span> <span class="milestone">[33e]</span> πῶς γὰρ οὔ;</p>
        <p><span class="label">ΣΩ.</span> τὸ τοίνυν λεληθέναι μηδαμῶς ὑπολάβῃς ὡς λέγω λήθης ἐνταῦθά που γένεσιν· ἔστι γὰρ λήθη μνήμης ἔξοδος, ἡ δʼ ἐν τῷ λεγομένῳ νῦν οὔπω γέγονε. τοῦ δὴ μήτε ὄντος μήτε γεγονότος πω γίγνεσθαι φάναι τινὰ ἀποβολὴν ἄτοπον. ἦ γάρ;</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> τὰ τοίνυν ὀνόματα μετάβαλε μόνον.</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> ἀντὶ μὲν τοῦ λεληθέναι τὴν ψυχήν, ὅταν ἀπαθὴς αὕτη γίγνηται τῶν σεισμῶν τῶν τοῦ σώματος, ἣν νῦν λήθην <span class="milestone">[34a]</span> καλεῖς ἀναισθησίαν ἐπονόμασον. </p>
        <p><span class="label">ΠΡΩ.</span> ἔμαθον.</p>
        <p><span class="label">ΣΩ.</span> τὸ δʼ ἐν ἑνὶ πάθει τὴν ψυχὴν καὶ τὸ σῶμα κοινῇ γιγνόμενον κοινῇ καὶ κινεῖσθαι, ταύτην δʼ αὖ τὴν κίνησιν ὀνομάζων αἴσθησιν οὐκ ἀπὸ τρόπου φθέγγοιʼ ἄν.</p>
        <p><span class="label">ΠΡΩ.</span> ἀληθέστατα λέγεις.</p>
        <p><span class="label">ΣΩ.</span> οὐκοῦν ἤδη μανθάνομεν ὃ βουλόμεθα καλεῖν τὴν αἴσθησιν;</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> σωτηρίαν τοίνυν αἰσθήσεως τὴν μνήμην λέγων ὀρθῶς ἄν τις λέγοι κατά γε τὴν ἐμὴν δόξαν.</p>
        <p><span class="label">ΠΡΩ.</span> <span class="milestone">[34b]</span> ὀρθῶς γὰρ οὖν.</p>
        <p><span class="label">ΣΩ.</span> μνήμης δὲ ἀνάμνησιν ἆρʼ οὐ διαφέρουσαν λέγομεν;</p>
        <p><span class="label">ΠΡΩ.</span> ἴσως.</p>
        <p><span class="label">ΣΩ.</span> ἆρʼ οὖν οὐ τόδε;</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> ὅταν ἃ μετὰ τοῦ σώματος ἔπασχέν ποθʼ ἡ ψυχή, ταῦτʼ ἄνευ τοῦ σώματος αὐτὴ ἐν ἑαυτῇ ὅτι μάλιστα ἀναλαμβάνῃ, τότε ἀναμιμνῄσκεσθαί που λέγομεν. ἦ γάρ;</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> καὶ μὴν καὶ ὅταν ἀπολέσασα μνήμην εἴτʼ αἰσθήσεως εἴτʼ αὖ μαθήματος αὖθις ταύτην ἀναπολήσῃ πάλιν <span class="milestone">[34c]</span> αὐτὴ ἐν ἑαυτῇ, καὶ ταῦτα σύμπαντα ἀναμνήσεις καὶ μνήμας που λέγομεν.</p>
        <p><span class="label">ΠΡΩ.</span> ὀρθῶς λέγεις.</p>
        <p><span class="label">ΣΩ.</span> οὗ δὴ χάριν ἅπαντʼ εἴρηται ταῦτʼ, ἔστι τόδε.</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> ἵνα πῃ τὴν ψυχῆς ἡδονὴν χωρὶς σώματος ὅτι μάλιστα καὶ ἐναργέστατα λάβοιμεν, καὶ ἅμα ἐπιθυμίαν· διὰ γὰρ τούτων πως ταῦτα ἀμφότερα ἔοικεν δηλοῦσθαι.</p>
        <p><span class="label">ΠΡΩ.</span> λέγωμεν τοίνυν, ὦ Σώκρατες, ἤδη τὸ μετὰ ταῦτα.</p>
        <p><span class="label">ΣΩ.</span> πολλά γε περὶ γένεσιν ἡδονῆς καὶ πᾶσαν τὴν <span class="milestone">[34d]</span> μορφὴν αὐτῆς ἀναγκαῖον, ὡς ἔοικε, λέγοντας σκοπεῖν. καὶ γὰρ νῦν πρότερον ἔτι φαίνεται ληπτέον ἐπιθυμίαν εἶναι τί ποτʼ ἔστι καὶ ποῦ γίγνεται.</p>
        <p><span class="label">ΠΡΩ.</span> σκοπῶμεν τοίνυν· οὐδὲν γὰρ ἀπολοῦμεν.</p>
        <p><span class="label">ΣΩ.</span> ἀπολοῦμεν μὲν οὖν καὶ ταῦτά γε, ὦ Πρώταρχε· εὑρόντες ὃ νῦν ζητοῦμεν, ἀπολοῦμεν τὴν περὶ αὐτὰ ταῦτα ἀπορίαν.</p>
        <p><span class="label">ΠΡΩ.</span> ὀρθῶς ἠμύνω· τὸ δʼ ἐφεξῆς τούτοις πειρώμεθα λέγειν.</p>
        <p><span class="label">ΣΩ.</span> οὐκοῦν νυνδὴ πείνην τε καὶ δίψος καὶ πολλὰ ἕτερα <span class="milestone">[34e]</span> τοιαῦτα ἔφαμεν εἶναί τινας ἐπιθυμίας;</p>
        <p><span class="label">ΠΡΩ.</span> σφόδρα γε.</p>
        <p><span class="label">ΣΩ.</span> πρὸς τί ποτε ἄρα ταὐτὸν βλέψαντες οὕτω πολὺ διαφέροντα ταῦθʼ ἑνὶ προσαγορεύομεν ὀνόματι;</p>
        <p><span class="label">ΠΡΩ.</span> μὰ Δίʼ οὐ ῥᾴδιον ἴσως εἰπεῖν, ὦ Σώκρατες, ἀλλʼ ὅμως λεκτέον.</p>
        <p><span class="label">ΣΩ.</span> ἐκεῖθεν δὴ ἐκ τῶν αὐτῶν πάλιν ἀναλάβωμεν.</p>
        <p><span class="label">ΠΡΩ.</span> πόθεν δή;</p>
        <p><span class="label">ΣΩ.</span> διψῇ γέ που λέγομεν ἑκάστοτέ τι;</p>
        <p><span class="label">ΠΡΩ.</span> πῶς δʼ οὔ;</p>
        <p><span class="label">ΣΩ.</span> τοῦτο δέ γʼ ἐστὶ κενοῦται;</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> ἆρʼ οὖν τὸ δίψος ἐστὶν ἐπιθυμία;</p>
        <p><span class="label">ΠΡΩ.</span> ναί, πώματός γε.</p>
        <p><span class="label">ΣΩ.</span> <span class="milestone">[35a]</span> πώματος, ἢ πληρώσεως πώματος;</p>
        <p><span class="label">ΠΡΩ.</span> οἶμαι μὲν πληρώσεως.</p>
        <p><span class="label">ΣΩ.</span> ὁ κενούμενος ἡμῶν ἄρα, ὡς ἔοικεν, ἐπιθυμεῖ τῶν ἐναντίων ἢ πάσχει· κενούμενος γὰρ ἐρᾷ πληροῦσθαι.</p>
        <p><span class="label">ΠΡΩ.</span> σαφέστατά γε.</p>
        <p><span class="label">ΣΩ.</span> τί οὖν; ὁ τὸ πρῶτον κενούμενος ἔστιν ὁπόθεν εἴτʼ αἰσθήσει πληρώσεως ἐφάπτοιτʼ ἂν εἴτε μνήμῃ, τούτου ὃ μήτʼ ἐν τῷ νῦν χρόνῳ πάσχει μήτʼ ἐν τῷ πρόσθεν πώποτε ἔπαθεν;</p>
        <p><span class="label">ΠΡΩ.</span> καὶ πῶς;</p>
        <p><span class="label">ΣΩ.</span> <span class="milestone">[35b]</span> ἀλλὰ μὴν ὅ γε ἐπιθυμῶν τινὸς ἐπιθυμεῖ, φαμέν.</p>
        <p><span class="label">ΠΡΩ.</span> πῶς γὰρ οὔ;</p>
        <p><span class="label">ΣΩ.</span> οὐκ ἄρα ὅ γε πάσχει, τούτου ἐπιθυμεῖ. διψῇ γάρ, τοῦτο δὲ κένωσις· ὁ δʼ ἐπιθυμεῖ πληρώσεως.</p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> πληρώσεώς γʼ ἄρα πῄ τι τῶν τοῦ διψῶντος ἂν ἐφάπτοιτο.</p>
        <p><span class="label">ΠΡΩ.</span> ἀναγκαῖον.</p>
        <p><span class="label">ΣΩ.</span> τὸ μὲν δὴ σῶμα ἀδύνατον· κενοῦται γάρ που.</p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> τὴν ψυχὴν ἄρα τῆς πληρώσεως ἐφάπτεσθαι λοιπόν, <span class="milestone">[35c]</span> τῇ μνήμῃ δῆλον ὅτι· τῷ γὰρ ἂν ἔτʼ ἄλλῳ ἐφάψαιτο;</p>
        <p><span class="label">ΠΡΩ.</span> σχεδὸν οὐδενί.</p>
        <p><span class="label">ΣΩ.</span> μανθάνομεν οὖν ὃ συμβέβηχʼ ἡμῖν ἐκ τούτων τῶν λόγων;</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> σώματος ἐπιθυμίαν οὔ φησιν ἡμῖν οὗτος ὁ λόγος γίγνεσθαι.</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> ὅτι τοῖς ἐκείνου παθήμασιν ἐναντίαν ἀεὶ παντὸς ζῴου μηνύει τὴν ἐπιχείρησιν.</p>
        <p><span class="label">ΠΡΩ.</span> καὶ μάλα.</p>
        <p><span class="label">ΣΩ.</span> ἡ δʼ ὁρμή γε ἐπὶ τοὐναντίον ἄγουσα ἢ τὰ παθήματα δηλοῖ που μνήμην οὖσαν τῶν τοῖς παθήμασιν ἐναντίων.</p>
        <p><span class="label">ΠΡΩ.</span> πάνυ γε.</p>
        <p><span class="label">ΣΩ.</span> <span class="milestone">[35d]</span> τὴν ἄρα ἐπάγουσαν ἐπὶ τὰ ἐπιθυμούμενα ἀποδείξας μνήμην ὁ λόγος ψυχῆς σύμπασαν τήν τε ὁρμὴν καὶ ἐπιθυμίαν καὶ τὴν ἀρχὴν τοῦ ζῴου παντὸς ἀπέφηνεν.</p>
        <p><span class="label">ΠΡΩ.</span> ὀρθότατα.</p>
        <p><span class="label">ΣΩ.</span> διψῆν ἄρα ἡμῶν τὸ σῶμα ἢ πεινῆν ἤ τι τῶν τοιούτων πάσχειν οὐδαμῇ ὁ λόγος αἱρεῖ.</p>
        <p><span class="label">ΠΡΩ.</span> ἀληθέστατα.</p>
        <p><span class="label">ΣΩ.</span> ἔτι δὴ καὶ τόδε περὶ ταὐτὰ ταῦτα κατανοήσωμεν. βίου γὰρ εἶδός τί μοι φαίνεται βούλεσθαι δηλοῦν ὁ λόγος ἡμῖν ἐν τούτοις αὐτοῖς.</p>
        <p><span class="label">ΠΡΩ.</span> <span class="milestone">[35e]</span> ἐν τίσι καὶ ποίου πέρι βίου φράζεις;</p>
        <p><span class="label">ΣΩ.</span> ἐν τῷ πληροῦσθαι καὶ κενοῦσθαι καὶ πᾶσιν ὅσα περὶ σωτηρίαν τέ ἐστι τῶν ζῴων καὶ τὴν φθοράν, καὶ εἴ τις τούτων ἐν ἑκατέρῳ γιγνόμενος ἡμῶν ἀλγεῖ, τοτὲ δὲ χαίρει κατὰ τὰς μεταβολάς.</p>
        <p><span class="label">ΠΡΩ.</span> ἔστι ταῦτα.</p>
        <p><span class="label">ΣΩ.</span> τί δʼ ὅταν ἐν μέσῳ τούτων γίγνηται;</p>
        <p><span class="label">ΠΡΩ.</span> πῶς ἐν μέσῳ;</p>
        <p><span class="label">ΣΩ.</span> διὰ μὲν τὸ πάθος ἀλγῇ, μεμνῆται δὲ τῶν ἡδέων ὧν γενομένων παύοιτʼ ἂν τῆς ἀλγηδόνος, πληρῶται δὲ μήπω· τί <span class="milestone">[36a]</span> τότε; φῶμεν ἢ μὴ φῶμεν αὐτὸν ἐν μέσῳ τῶν παθημάτων εἶναι; </p>
        <p><span class="label">ΠΡΩ.</span> φῶμεν μὲν οὖν.</p>
        <p><span class="label">ΣΩ.</span> πότερον ἀλγοῦνθʼ ὅλως ἢ χαίροντα;</p>
        <p><span class="label">ΠΡΩ.</span> μὰ Δίʼ, ἀλλὰ διπλῇ τινὶ λύπῃ λυπούμενον, κατὰ μὲν τὸ σῶμα ἐν τῷ παθήματι, κατὰ δὲ τὴν ψυχὴν προσδοκίας τινὶ πόθῳ.</p>
        <p><span class="label">ΣΩ.</span> πῶς, ὦ Πρώταρχε, τὸ διπλοῦν τῆς λύπης εἶπες; ἆρʼ οὐκ ἔστι μὲν ὅτε τις ἡμῶν κενούμενος ἐν ἐλπίδι φανερᾷ τοῦ <span class="milestone">[36b]</span> πληρωθήσεσθαι καθέστηκε, τοτὲ δὲ τοὐναντίον ἀνελπίστως ἔχει;</p>
        <p><span class="label">ΠΡΩ.</span> καὶ μάλα γε.</p>
        <p><span class="label">ΣΩ.</span> μῶν οὖν οὐχὶ ἐλπίζων μὲν πληρωθήσεσθαι τῷ μεμνῆσθαι δοκεῖ σοι χαίρειν, ἅμα δὲ κενούμενος ἐν τούτοις τοῖς χρόνοις ἀλγεῖν;</p>
        <p><span class="label">ΠΡΩ.</span> ἀνάγκη.</p>
        <p><span class="label">ΣΩ.</span> τότε ἄρʼ ἄνθρωπος καὶ τἆλλα ζῷα λυπεῖταί τε ἅμα καὶ χαίρει.</p>
        <p><span class="label">ΠΡΩ.</span> κινδυνεύει.</p>
        <p><span class="label">ΣΩ.</span> τί δʼ ὅταν ἀνελπίστως ἔχῃ κενούμενος τεύξεσθαι πληρώσεως; ἆρʼ οὐ τότε τὸ διπλοῦν γίγνοιτʼ ἂν περὶ τὰς λύπας πάθος, ὃ σὺ νυνδὴ κατιδὼν ᾠήθης ἁπλῶς εἶναι <span class="milestone">[36c]</span> διπλοῦν;</p>
        <p><span class="label">ΠΡΩ.</span> ἀληθέστατα, ὦ Σώκρατες.</p>
        <p><span class="label">ΣΩ.</span> ταύτῃ δὴ τῇ σκέψει τούτων τῶν παθημάτων τόδε χρησώμεθα.</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> πότερον ἀληθεῖς ταύτας τὰς λύπας τε καὶ ἡδονὰς ἢ ψευδεῖς εἶναι λέξομεν; ἢ τὰς μέν τινας ἀληθεῖς, τὰς δʼ οὔ;</p>
        <p><span class="label">ΠΡΩ.</span> πῶς δʼ, ὦ Σώκρατες, ἂν εἶεν ψευδεῖς ἡδοναὶ ἢ λῦπαι;</p>
        <p><span class="label">ΣΩ.</span> πῶς δέ, ὦ Πρώταρχε, φόβοι ἂν ἀληθεῖς ἢ ψευδεῖς, ἢ προσδοκίαι ἀληθεῖς ἢ μή, ἢ δόξαι ἀληθεῖς ἢ ψευδεῖς;</p>
        <p><span class="label">ΠΡΩ.</span> <span class="milestone">[36d]</span> δόξας μὲν ἔγωγʼ ἄν που συγχωροίην, τὰ δʼ ἕτερα ταῦτʼ οὐκ ἄν.</p>
        <p><span class="label">ΣΩ.</span> πῶς φῄς; λόγον μέντοι τινὰ κινδυνεύομεν οὐ πάνυ σμικρὸν ἐπεγείρειν.</p>
        <p><span class="label">ΠΡΩ.</span> ἀληθῆ λέγεις.</p>
        <p><span class="label">ΣΩ.</span> ἀλλʼ εἰ πρὸς τὰ παρεληλυθότα, ὦ παῖ ʼκείνου τἀνδρός, προσήκοντα, τοῦτο σκεπτέον.</p>
        <p><span class="label">ΠΡΩ.</span> ἴσως τοῦτό γε.</p>
        <p><span class="label">ΣΩ.</span> χαίρειν τοίνυν δεῖ λέγειν τοῖς ἄλλοις μήκεσιν ἢ καὶ ὁτῳοῦν τῶν παρὰ τὸ προσῆκον λεγομένων.</p>
        <p><span class="label">ΠΡΩ.</span> ὀρθῶς.</p>
        <p><span class="label">ΣΩ.</span> <span class="milestone">[36e]</span> λέγε δή μοι· θαῦμα γάρ μέ γε ἔχει διὰ τέλους ἀεὶ περὶ τὰ αὐτὰ ἃ νυνδὴ προυθέμεθα ἀπορήματα. πῶς δὴ φῄς; ψευδεῖς, αἱ δʼ ἀληθεῖς οὐκ εἰσὶν ἡδοναί;</p>
        <p><span class="label">ΠΡΩ.</span> πῶς γὰρ ἄν;</p>
        <p><span class="label">ΣΩ.</span> οὔτε δὴ ὄναρ οὔθʼ ὕπαρ, ὡς φῄς, ἐστιν οὔτʼ ἐν μανίαις οὔτʼ ἐν παραφροσύναις οὐδεὶς ἔσθʼ ὅστις ποτὲ δοκεῖ μὲν χαίρειν, χαίρει δὲ οὐδαμῶς, οὐδʼ αὖ δοκεῖ μὲν λυπεῖσθαι, λυπεῖται δʼ οὔ.</p>
        <p><span class="label">ΠΡΩ.</span> πάνθʼ οὕτω ταῦτα, ὦ Σώκρατες, ἔχειν πάντες ὑπειλήφαμεν.</p>
        <p><span class="label">ΣΩ.</span> ἆρʼ οὖν ὀρθῶς; ἢ σκεπτέον εἴτʼ ὀρθῶς εἴτε μὴ ταῦτα λέγεται;</p>
        <p><span class="label">ΠΡΩ.</span> σκεπτέον, ὥς γʼ ἐγὼ φαίην ἄν.</p>
        <p><span class="label">ΣΩ.</span> <span class="milestone">[37a]</span> διορισώμεθα δὴ σαφέστερον ἔτι τὸ νυνδὴ λεγόμενον ἡδονῆς τε πέρι καὶ δόξης. ἔστιν γάρ πού τι δοξάζειν ἡμῖν;</p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> καὶ ἥδεσθαι;</p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> καὶ μὴν καὶ τὸ δοξαζόμενόν ἐστί τι;</p>
        <p><span class="label">ΠΡΩ.</span> πῶς δʼ οὔ;</p>
        <p><span class="label">ΣΩ.</span> καὶ τό γε ᾧ τὸ ἡδόμενον ἥδεται;</p>
        <p><span class="label">ΠΡΩ.</span> καὶ πάνυ γε.</p>
        <p><span class="label">ΣΩ.</span> οὐκοῦν τὸ δοξάζον, ἄντε ὀρθῶς ἄντε μὴ ὀρθῶς δοξάζῃ, τό γε δοξάζειν ὄντως οὐδέποτε ἀπόλλυσιν.</p>
        <p><span class="label">ΠΡΩ.</span> <span class="milestone">[37b]</span> πῶς γὰρ ἄν;</p>
        <p><span class="label">ΣΩ.</span> οὐκοῦν καὶ τὸ ἡδόμενον, ἄντε ὀρθῶς ἄντε μὴ ὀρθῶς ἥδηται, τό γε ὄντως ἥδεσθαι δῆλον ὡς οὐδέποτʼ ἀπολεῖ.</p>
        <p><span class="label">ΠΡΩ.</span> ναί, καὶ τοῦθʼ οὕτως ἔχει.</p>
        <p><span class="label">ΣΩ.</span> ὅτῳ ποτὲ οὖν δὴ τρόπῳ δόξα ψευδής τε καὶ ἀληθὴς ἡμῖν φιλεῖ γίγνεσθαι, τὸ δὲ τῆς ἡδονῆς μόνον ἀληθές, δοξάζειν δʼ ὄντως καὶ χαίρειν ἀμφότερα ὁμοίως εἴληχεν σκεπτέον.</p>
        <p><span class="label">ΠΡΩ.</span> σκεπτέον.</p>
        <p><span class="label">ΣΩ.</span> ἆρʼ ὅτι δόξῃ μὲν ἐπιγίγνεσθον ψεῦδός τε καὶ <span class="milestone">[37c]</span> ἀληθές, καὶ ἐγένετο οὐ μόνον δόξα διὰ ταῦτα ἀλλὰ καὶ ποιά τις ἑκατέρα, σκεπτέον φῂς τοῦτʼ εἶναι;</p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> πρὸς δέ γε τούτοις, εἰ καὶ τὸ παράπαν ἡμῖν τὰ μέν ἐστι ποίʼ ἄττα, ἡδονὴ δὲ καὶ λύπη μόνον ἅπερ ἐστί, ποιώ τινε δὲ οὐ γίγνεσθον, καὶ ταῦθʼ ἡμῖν διομολογητέον.</p>
        <p><span class="label">ΠΡΩ.</span> δῆλον.</p>
        <p><span class="label">ΣΩ.</span> ἀλλʼ οὐδὲν τοῦτό γε χαλεπὸν ἰδεῖν, ὅτι καὶ ποιώ τινε· πάλαι γὰρ εἴπομεν ὅτι μεγάλαι τε καὶ σμικραὶ καὶ σφόδρα ἑκάτεραι γίγνονται, λῦπαί τε καὶ ἡδοναί.</p>
        <p><span class="label">ΠΡΩ.</span> <span class="milestone">[37d]</span> παντάπασι μὲν οὖν.</p>
        <p><span class="label">ΣΩ.</span> ἂν δέ γε πονηρία τούτων, ὦ Πρώταρχε, προσγίγνηταί τινι, πονηρὰν μὲν φήσομεν οὕτω γίγνεσθαι δόξαν, πονηρὰν δὲ καὶ ἡδονήν;</p>
        <p><span class="label">ΠΡΩ.</span> ἀλλὰ τί μήν, ὦ Σώκρατες;</p>
        <p><span class="label">ΣΩ.</span> τί δʼ, ἂν ὀρθότης ἢ τοὐναντίον ὀρθότητι τινὶ τούτων προσγίγνηται; μῶν οὐκ ὀρθὴν μὲν δόξαν ἐροῦμεν, ἂν ὀρθότητα ἴσχῃ, ταὐτὸν δὲ ἡδονήν;</p>
        <p><span class="label">ΠΡΩ.</span> ἀναγκαῖον.</p>
        <p><span class="label">ΣΩ.</span> <span class="milestone">[37e]</span> ἂν δέ γε ἁμαρτανόμενον τὸ δοξαζόμενον ᾖ, τὴν δόξαν τότε ἁμαρτάνουσάν γε οὐκ ὀρθὴν ὁμολογητέον οὐδʼ ὀρθῶς δοξάζουσαν;</p>
        <p><span class="label">ΠΡΩ.</span> πῶς γὰρ ἄν;</p>
        <p><span class="label">ΣΩ.</span> τί δʼ, ἂν αὖ λύπην ἤ τινα ἡδονὴν περὶ τὸ ἐφʼ ᾧ λυπεῖται ἢ τοὐναντίον ἁμαρτάνουσαν ἐφορῶμεν, ὀρθὴν ἢ χρηστὴν ἤ τι τῶν καλῶν ὀνομάτων αὐτῇ προσθήσομεν;</p>
        <p><span class="label">ΠΡΩ.</span> ἀλλʼ οὐχ οἷόν τε, εἴπερ ἁμαρτήσεταί γε ἡδονή.</p>
        <p><span class="label">ΣΩ.</span> καὶ μὴν ἔοικέν γε ἡδονὴ πολλάκις οὐ μετὰ δόξης ὀρθῆς ἀλλὰ μετὰ ψεύδους ἡμῖν γίγνεσθαι.</p>
        <p><span class="label">ΠΡΩ.</span> πῶς γὰρ οὔ; καὶ τὴν μὲν δόξαν γε, ὦ Σώκρατες,<span class="milestone">[38a]</span> ἐν τῷ τοιούτῳ καὶ τότε λέγομεν ψευδῆ, τὴν δʼ ἡδονὴν αὐτὴν οὐδεὶς ἄν ποτε προσείποι ψευδῆ. </p>
        <p><span class="label">ΣΩ.</span> ἀλλὰ προθύμως ἀμύνεις τῷ τῆς ἡδονῆς, ὦ Πρώταρχε, λόγῳ τὰ νῦν.</p>
        <p><span class="label">ΠΡΩ.</span> οὐδέν γε, ἀλλʼ ἅπερ ἀκούω λέγω.</p>
        <p><span class="label">ΣΩ.</span> διαφέρει δʼ ἡμῖν οὐδέν, ὦ ἑταῖρε, ἡ μετὰ δόξης τε ὀρθῆς καὶ μετʼ ἐπιστήμης ἡδονὴ τῆς μετὰ τοῦ ψεύδους καὶ ἀγνοίας πολλάκις ἑκάστοις ἡμῶν ἐγγιγνομένης;</p>
        <p><span class="label">ΠΡΩ.</span> <span class="milestone">[38b]</span> εἰκὸς γοῦν μὴ σμικρὸν διαφέρειν.</p>
        <p><span class="label">ΣΩ.</span> τῆς δὴ διαφορᾶς αὐτοῖν ἐπὶ θεωρίαν ἔλθωμεν.</p>
        <p><span class="label">ΠΡΩ.</span> ἄγʼ ὅπῃ σοι φαίνεται.</p>
        <p><span class="label">ΣΩ.</span> τῇδε δὴ ἄγω.</p>
        <p><span class="label">ΠΡΩ.</span> πῇ;</p>
        <p><span class="label">ΣΩ.</span> δόξα, φαμέν, ἡμῖν ἔστι μὲν ψευδής, ἔστι δὲ καὶ ἀληθής;</p>
        <p><span class="label">ΠΡΩ.</span> ἔστιν.</p>
        <p><span class="label">ΣΩ.</span> ἕπεται μὴν ταύταις, ὃ νυνδὴ ἐλέγομεν, ἡδονὴ καὶ λύπη πολλάκις, ἀληθεῖ καὶ ψευδεῖ δόξῃ λέγω.</p>
        <p><span class="label">ΠΡΩ.</span> πάνυ γε.</p>
        <p><span class="label">ΣΩ.</span> οὐκοῦν ἐκ μνήμης τε καὶ αἰσθήσεως δόξα ἡμῖν καὶ τὸ διαδοξάζειν ἐγχειρεῖν γίγνεθʼ ἑκάστοτε;</p>
        <p><span class="label">ΠΡΩ.</span> <span class="milestone">[38c]</span> καὶ μάλα.</p>
        <p><span class="label">ΣΩ.</span> ἆρʼ οὖν ἡμᾶς ὧδε περὶ ταῦτα ἀναγκαῖον ἡγούμεθʼ ἴσχειν;</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> πολλάκις ἰδόντι τινὶ πόρρωθεν μὴ πάνυ σαφῶς τὰ καθορώμενα συμβαίνειν βούλεσθαι κρίνειν φαίης ἂν ταῦθʼ ἅπερ ὁρᾷ;</p>
        <p><span class="label">ΠΡΩ.</span> φαίην ἄν.</p>
        <p><span class="label">ΣΩ.</span> οὐκοῦν τὸ μετὰ τοῦτο αὐτὸς αὑτὸν οὗτος ἀνέροιτʼ ἂν ὧδε;</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> τί ποτʼ ἄρʼ ἔστι τὸ παρὰ τὴν πέτραν τοῦθʼ ἑστάναι <span class="milestone">[38d]</span> φανταζόμενον ὑπό τινι δένδρῳ; ταῦτʼ εἰπεῖν ἄν τις πρὸς ἑαυτὸν δοκεῖ σοι, τοιαῦτʼ ἄττα κατιδὼν φαντασθέντα αὑτῷ ποτε;</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> ἆρʼ οὖν μετὰ ταῦτα ὁ τοιοῦτος ὡς ἀποκρινόμενος ἂν πρὸς αὑτὸν εἴποι τοῦτο, ὡς ἔστιν ἄνθρωπος, ἐπιτυχῶς εἰπών;</p>
        <p><span class="label">ΠΡΩ.</span> καὶ πάνυ γε.</p>
        <p><span class="label">ΣΩ.</span> καὶ παρενεχθείς γʼ αὖ τάχʼ ἂν ὡς ἔστι τινῶν ποιμένων ἔργον τὸ καθορώμενον ἄγαλμα προσείποι.</p>
        <p><span class="label">ΠΡΩ.</span> μάλα γε.</p>
        <p><span class="label">ΣΩ.</span> <span class="milestone">[38e]</span> κἂν μέν τίς γʼ αὐτῷ παρῇ, τά τε πρὸς αὑτὸν ῥηθέντα ἐντείνας εἰς φωνὴν πρὸς τὸν παρόντα αὐτὰ ταῦτʼ ἂν πάλιν φθέγξαιτο, καὶ λόγος δὴ γέγονεν οὕτως ὃ τότε δόξαν ἐκαλοῦμεν;</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> ἂν δʼ ἄρα μόνος ᾖ τοῦτο ταὐτὸν πρὸς αὑτὸν διανοούμενος, ἐνίοτε καὶ πλείω χρόνον ἔχων ἐν αὑτῷ πορεύεται.</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> τί οὖν; ἆρα σοὶ φαίνεται τὸ περὶ τούτων ὅπερ ἐμοί;</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> δοκεῖ μοι τότε ἡμῶν ἡ ψυχὴ βιβλίῳ τινὶ προσεοικέναι.</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> <span class="milestone">[39a]</span> ἡ μνήμη ταῖς αἰσθήσεσι συμπίπτουσα εἰς ταὐτὸν κἀκεῖνα ἃ περὶ ταῦτʼ ἐστὶ τὰ παθήματα φαίνονταί μοι σχεδὸν οἷον γράφειν ἡμῶν ἐν ταῖς ψυχαῖς τότε λόγους· καὶ ὅταν μὲν ἀληθῆ γράφῃ τοῦτο τὸ πάθημα, δόξα τε ἀληθὴς καὶ λόγοι ἀπʼ αὐτοῦ συμβαίνουσιν ἀληθεῖς ἐν ἡμῖν γιγνόμενοι· ψευδῆ δʼ ὅταν ὁ τοιοῦτος παρʼ ἡμῖν γραμματεὺς γράψῃ, τἀναντία τοῖς ἀληθέσιν ἀπέβη.</p>
        <p><span class="label">ΠΡΩ.</span> <span class="milestone">[39b]</span> πάνυ μὲν οὖν δοκεῖ μοι, καὶ ἀποδέχομαι τὰ ῥηθέντα οὕτως.</p>
        <p><span class="label">ΣΩ.</span> ἀποδέχου δὴ καὶ ἕτερον δημιουργὸν ἡμῶν ἐν ταῖς ψυχαῖς ἐν τῷ τότε χρόνῳ γιγνόμενον.</p>
        <p><span class="label">ΠΡΩ.</span> τίνα;</p>
        <p><span class="label">ΣΩ.</span> ζωγράφον, ὃς μετὰ τὸν γραμματιστὴν τῶν λεγομένων εἰκόνας ἐν τῇ ψυχῇ τούτων γράφει.</p>
        <p><span class="label">ΠΡΩ.</span> πῶς δὴ τοῦτον αὖ καὶ πότε λέγομεν;</p>
        <p><span class="label">ΣΩ.</span> ὅταν ἀπʼ ὄψεως ἤ τινος ἄλλης αἰσθήσεως τὰ τότε δοξαζόμενα καὶ λεγόμενα ἀπαγαγών τις τὰς τῶν δοξασθέντων <span class="milestone">[39c]</span> καὶ λεχθέντων εἰκόνας ἐν αὑτῷ ὁρᾷ πως. ἢ τοῦτο οὐκ ἔστι γιγνόμενον παρʼ ἡμῖν;</p>
        <p><span class="label">ΠΡΩ.</span> σφόδρα μὲν οὖν.</p>
        <p><span class="label">ΣΩ.</span> οὐκοῦν αἱ μὲν τῶν ἀληθῶν δοξῶν καὶ λόγων εἰκόνες ἀληθεῖς, αἱ δὲ τῶν ψευδῶν ψευδεῖς;</p>
        <p><span class="label">ΠΡΩ.</span> παντάπασιν.</p>
        <p><span class="label">ΣΩ.</span> εἰ δὴ ταῦτʼ ὀρθῶς εἰρήκαμεν, ἔτι καὶ τόδε ἐπὶ τούτοις σκεψώμεθα.</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> εἰ περὶ μὲν τῶν ὄντων καὶ τῶν γεγονότων ταῦτα ἡμῖν οὕτω πάσχειν ἀναγκαῖον, περὶ δὲ τῶν μελλόντων οὔ;</p>
        <p><span class="label">ΠΡΩ.</span> περὶ ἁπάντων μὲν οὖν τῶν χρόνων ὡσαύτως.</p>
        <p><span class="label">ΣΩ.</span> <span class="milestone">[39d]</span> οὐκοῦν αἵ γε διὰ τῆς ψυχῆς αὐτῆς ἡδοναὶ καὶ λῦπαι ἐλέχθησαν ἐν τοῖς πρόσθεν ὡς πρὸ τῶν διὰ τοῦ σώματος ἡδονῶν καὶ λυπῶν προγίγνοιντʼ ἄν, ὥσθʼ ἡμῖν συμβαίνει τὸ προχαίρειν τε καὶ προλυπεῖσθαι περὶ τὸν μέλλοντα χρόνον εἶναι γιγνόμενον;</p>
        <p><span class="label">ΠΡΩ.</span> ἀληθέστατα.</p>
        <p><span class="label">ΣΩ.</span> πότερον οὖν τὰ γράμματά τε καὶ ζωγραφήματα, ἃ σμικρῷ πρότερον ἐτίθεμεν ἐν ἡμῖν γίγνεσθαι, περὶ μὲν τὸν <span class="milestone">[39e]</span> γεγονότα καὶ τὸν παρόντα χρόνον ἐστίν, περὶ δὲ τὸν μέλλοντα οὐκ ἔστιν;</p>
        <p><span class="label">ΠΡΩ.</span> σφόδρα γε.</p>
        <p><span class="label">ΣΩ.</span> ἆρα σφόδρα λέγεις, ὅτι πάντʼ ἐστὶ ταῦτα ἐλπίδες εἰς τὸν ἔπειτα χρόνον οὖσαι, ἡμεῖς δʼ αὖ διὰ παντὸς τοῦ βίου ἀεὶ γέμομεν ἐλπίδων;</p>
        <p><span class="label">ΠΡΩ.</span> παντάπασι μὲν οὖν.</p>
        <p><span class="label">ΣΩ.</span> ἄγε δή, πρὸς τοῖς νῦν εἰρημένοις καὶ τόδε ἀπόκριναι.</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> δίκαιος ἀνὴρ καὶ εὐσεβὴς καὶ ἀγαθὸς πάντως ἆρʼ οὐ θεοφιλής ἐστιν;</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> τί δέ; ἄδικός τε καὶ παντάπασι κακὸς ἆρʼ οὐ<span class="milestone">[40a]</span> τοὐναντίον ἐκείνῳ; </p>
        <p><span class="label">ΠΡΩ.</span> πῶς δʼ οὔ;</p>
        <p><span class="label">ΣΩ.</span> πολλῶν μὴν ἐλπίδων, ὡς ἐλέγομεν ἄρτι, πᾶς ἄνθρωπος γέμει;</p>
        <p><span class="label">ΠΡΩ.</span> τί δʼ οὔ;</p>
        <p><span class="label">ΣΩ.</span> λόγοι μήν εἰσιν ἐν ἑκάστοις ἡμῶν, ἃς ἐλπίδας ὀνομάζομεν;</p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> καὶ δὴ καὶ τὰ φαντάσματα ἐζωγραφημένα· καί τις ὁρᾷ πολλάκις ἑαυτῷ χρυσὸν γιγνόμενον ἄφθονον καὶ ἐπʼ αὐτῷ πολλὰς ἡδονάς· καὶ δὴ καὶ ἐνεζωγραφημένον αὐτὸν ἐφʼ αὑτῷ χαίροντα σφόδρα καθορᾷ.</p>
        <p><span class="label">ΠΡΩ.</span> <span class="milestone">[40b]</span> τί δʼ οὔ;</p>
        <p><span class="label">ΣΩ.</span> τούτων οὖν πότερα φῶμεν τοῖς μὲν ἀγαθοῖς ὡς τὸ πολὺ τὰ γεγραμμένα παρατίθεσθαι ἀληθῆ διὰ τὸ θεοφιλεῖς εἶναι, τοῖς δὲ κακοῖς ὡς αὖ τὸ πολὺ τοὐναντίον, ἢ μὴ φῶμεν;</p>
        <p><span class="label">ΠΡΩ.</span> καὶ μάλα φατέον.</p>
        <p><span class="label">ΣΩ.</span> οὐκοῦν καὶ τοῖς κακοῖς ἡδοναί γε οὐδὲν ἧττον πάρεισιν ἐζωγραφημέναι, ψευδεῖς δὲ αὗταί που.</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> <span class="milestone">[40c]</span> ψευδέσιν ἄρα ἡδοναῖς τὰ πολλὰ οἱ πονηροὶ χαίρουσιν, οἱ δʼ ἀγαθοὶ τῶν ἀνθρώπων ἀληθέσιν.</p>
        <p><span class="label">ΠΡΩ.</span> ἀναγκαιότατα λέγεις.</p>
        <p><span class="label">ΣΩ.</span> εἰσὶν δὴ κατὰ τοὺς νῦν λόγους ψευδεῖς ἐν ταῖς τῶν ἀνθρώπων ψυχαῖς ἡδοναί, μεμιμημέναι μέντοι τὰς ἀληθεῖς ἐπὶ τὰ γελοιότερα, καὶ λῦπαι δὲ ὡσαύτως.</p>
        <p><span class="label">ΠΡΩ.</span> εἰσίν.</p>
        <p><span class="label">ΣΩ.</span> οὐκοῦν ἦν δοξάζειν μὲν ὄντως ἀεὶ τῷ τὸ παράπαν δοξάζοντι, μὴ ἐπʼ οὖσι δὲ μηδʼ ἐπὶ γεγονόσι μηδὲ ἐπʼ ἐσομένοις ἐνίοτε.</p>
        <p><span class="label">ΠΡΩ.</span> πάνυ γε.</p>
        <p><span class="label">ΣΩ.</span> <span class="milestone">[40d]</span> καὶ ταῦτά γε ἦν οἶμαι τὰ ἀπεργαζόμενα δόξαν ψευδῆ τότε καὶ τὸ ψευδῶς δοξάζειν. ἦ γάρ;</p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> τί οὖν; οὐκ ἀνταποδοτέον ταῖς λύπαις τε καὶ ἡδοναῖς τὴν τούτων ἀντίστροφον ἕξιν ἐν ἐκείνοις;</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> ὡς ἦν μὲν χαίρειν ὄντως ἀεὶ τῷ τὸ παράπαν ὁπωσοῦν καὶ εἰκῇ χαίροντι, μὴ μέντοι ἐπὶ τοῖς οὖσι μηδʼ ἐπὶ τοῖς γεγονόσιν ἐνίοτε, πολλάκις δὲ καὶ ἴσως πλειστάκις ἐπὶ τοῖς μηδὲ μέλλουσί ποτε γενήσεσθαι.</p>
        <p><span class="label">ΠΡΩ.</span> <span class="milestone">[40e]</span> καὶ ταῦθʼ οὕτως ἀναγκαῖον, ὦ Σώκρατες, ἔχειν.</p>
        <p><span class="label">ΣΩ.</span> οὐκοῦν ὁ αὐτὸς λόγος ἂν εἴη περὶ φόβων τε καὶ θυμῶν καὶ πάντων τῶν τοιούτων, ὡς ἔστι καὶ ψευδῆ πάντα τὰ τοιαῦτα ἐνίοτε;</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> τί δέ; πονηρὰς δόξας καὶ χρηστὰς ἄλλως ἢ ψευδεῖς γιγνομένας ἔχομεν εἰπεῖν;</p>
        <p><span class="label">ΠΡΩ.</span> οὐκ ἄλλως.</p>
        <p><span class="label">ΣΩ.</span> οὐδʼ ἡδονάς γʼ οἶμαι κατανοοῦμεν ὡς ἄλλον τινὰ τρόπον εἰσὶν πονηραὶ πλὴν τῷ ψευδεῖς εἶναι.</p>
        <p><span class="label">ΠΡΩ.</span> <span class="milestone">[41a]</span> πάνυ μὲν οὖν τοὐναντίον, ὦ Σώκρατες, εἴρηκας. σχεδὸν γὰρ τῷ ψεύδει μὲν οὐ πάνυ πονηρὰς ἄν τις λύπας τε καὶ ἡδονὰς θείη, μεγάλῃ δὲ ἄλλῃ καὶ πολλῇ συμπιπτούσας πονηρίᾳ.</p>
        <p><span class="label">ΣΩ.</span> τὰς μὲν τοίνυν πονηρὰς ἡδονὰς καὶ διὰ πονηρίαν οὔσας τοιαύτας ὀλίγον ὕστερον ἐροῦμεν, ἂν ἔτι δοκῇ νῷν· τὰς δὲ ψευδεῖς κατʼ ἄλλον τρόπον ἐν ἡμῖν πολλὰς καὶ πολλάκις <span class="milestone">[41b]</span> ἐνούσας τε καὶ ἐγγιγνομένας λεκτέον. τούτῳ γὰρ ἴσως χρησόμεθα πρὸς τὰς κρίσεις.</p>
        <p><span class="label">ΠΡΩ.</span> πῶς γὰρ οὔκ; εἴπερ γε εἰσίν.</p>
        <p><span class="label">ΣΩ.</span> ἀλλʼ, ὦ Πρώταρχε, εἰσὶν κατά γε τὴν ἐμήν. τοῦτο δὲ τὸ δόγμα ἕως ἂν κέηται παρʼ ἡμῖν, ἀδύνατον ἀνέλεγκτον δήπου γίγνεσθαι.</p>
        <p><span class="label">ΠΡΩ.</span> καλῶς.</p>
        <p><span class="label">ΣΩ.</span> περιιστώμεθα δὴ καθάπερ ἀθληταὶ πρὸς τοῦτον αὖ τὸν λόγον.</p>
        <p><span class="label">ΠΡΩ.</span> ἴωμεν.</p>
        <p><span class="label">ΣΩ.</span> ἀλλὰ μὴν εἴπομεν, εἴπερ μεμνήμεθα, ὀλίγον ἐν <span class="milestone">[41c]</span> τοῖς πρόσθεν, ὡς ὅταν αἱ λεγόμεναι ἐπιθυμίαι ἐν ἡμῖν ὦσι, δίχα ἄρα τότε τὸ σῶμα καὶ χωρὶς τῆς ψυχῆς τοῖς παθήμασι διείληπται.</p>
        <p><span class="label">ΠΡΩ.</span> μεμνήμεθα καὶ προερρήθη ταῦτα.</p>
        <p><span class="label">ΣΩ.</span> οὐκοῦν τὸ μὲν ἐπιθυμοῦν ἦν ἡ ψυχὴ τῶν τοῦ σώματος ἐναντίων ἕξεων, τὸ δὲ τὴν ἀλγηδόνα ἤ τινα διὰ πάθος ἡδονὴν τὸ σῶμα ἦν τὸ παρεχόμενον;</p>
        <p><span class="label">ΠΡΩ.</span> ἦν γὰρ οὖν.</p>
        <p><span class="label">ΣΩ.</span> συλλογίζου δὴ τὸ γιγνόμενον ἐν τούτοις.</p>
        <p><span class="label">ΠΡΩ.</span> λέγε.</p>
        <p><span class="label">ΣΩ.</span> <span class="milestone">[41d]</span> γίγνεται τοίνυν, ὁπόταν ᾖ ταῦτα, ἅμα παρακεῖσθαι λύπας τε καὶ ἡδονάς, καὶ τούτων αἰσθήσεις ἅμα παρʼ ἀλλήλας ἐναντίων οὐσῶν γίγνεσθαι, ὃ καὶ νυνδὴ ἐφάνη.</p>
        <p><span class="label">ΠΡΩ.</span> φαίνεται γοῦν.</p>
        <p><span class="label">ΣΩ.</span> οὐκοῦν καὶ τόδε εἴρηται καὶ συνωμολογημένον ἡμῖν ἔμπροσθε κεῖται;</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> ὡς τὸ μᾶλλόν τε καὶ ἧττον ἄμφω τούτω δέχεσθον, λύπη τε καὶ ἡδονή, καὶ ὅτι τῶν ἀπείρων εἴτην.</p>
        <p><span class="label">ΠΡΩ.</span> εἴρηται. τί μήν;</p>
        <p><span class="label">ΣΩ.</span> τίς οὖν μηχανὴ ταῦτʼ ὀρθῶς κρίνεσθαι;</p>
        <p><span class="label">ΠΡΩ.</span> <span class="milestone">[41e]</span> πῇ δὴ καὶ πῶς;</p>
        <p><span class="label">ΣΩ.</span> εἰ τὸ βούλημα ἡμῖν τῆς κρίσεως τούτων ἐν τοιούτοις τισὶ διαγνῶναι βούλεται ἑκάστοτε τίς τούτων πρὸς ἀλλήλας μείζων καὶ τίς ἐλάττων καὶ τίς μᾶλλον καὶ τίς σφοδροτέρα, λύπη τε πρὸς ἡδονὴν καὶ λύπη πρὸς λύπην καὶ ἡδονὴ πρὸς ἡδονήν.</p>
        <p><span class="label">ΠΡΩ.</span> ἀλλʼ ἔστι ταῦτά τε τοιαῦτα καὶ ἡ βούλησις τῆς κρίσεως αὕτη.</p>
        <p><span class="label">ΣΩ.</span> τί οὖν; ἐν μὲν ὄψει τὸ πόρρωθεν καὶ ἐγγύθεν ὁρᾶν<span class="milestone">[42a]</span> τὰ μεγέθη τὴν ἀλήθειαν ἀφανίζει καὶ ψευδῆ ποιεῖ δοξάζειν, ἐν λύπαις δʼ ἄρα καὶ ἡδοναῖς οὐκ ἔστι ταὐτὸν τοῦτο γιγνόμενον; </p>
        <p><span class="label">ΠΡΩ.</span> πολὺ μὲν οὖν μᾶλλον, ὦ Σώκρατες.</p>
        <p><span class="label">ΣΩ.</span> ἐναντίον δὴ τὸ νῦν τῷ σμικρὸν ἔμπροσθε γέγονεν.</p>
        <p><span class="label">ΠΡΩ.</span> τὸ ποῖον λέγεις;</p>
        <p><span class="label">ΣΩ.</span> τότε μὲν αἱ δόξαι ψευδεῖς τε καὶ ἀληθεῖς αὗται γιγνόμεναι τὰς λύπας τε καὶ ἡδονὰς ἅμα τοῦ παρʼ αὑταῖς παθήματος ἀνεπίμπλασαν.</p>
        <p><span class="label">ΠΡΩ.</span> <span class="milestone">[42b]</span> ἀληθέστατα.</p>
        <p><span class="label">ΣΩ.</span> νῦν δέ γε αὐταὶ διὰ τὸ πόρρωθέν τε καὶ ἐγγύθεν ἑκάστοτε μεταβαλλόμεναι θεωρεῖσθαι, καὶ ἅμα τιθέμεναι παρʼ ἀλλήλας, αἱ μὲν ἡδοναὶ παρὰ τὸ λυπηρὸν μείζους φαίνονται καὶ σφοδρότεραι, λῦπαι δʼ αὖ διὰ τὸ παρʼ ἡδονὰς τοὐναντίον ἐκείναις.</p>
        <p><span class="label">ΠΡΩ.</span> ἀνάγκη γίγνεσθαι τὰ τοιαῦτα διὰ ταῦτα.</p>
        <p><span class="label">ΣΩ.</span> οὐκοῦν ὅσῳ μείζους τῶν οὐσῶν ἑκάτεραι καὶ ἐλάττους φαίνονται, τοῦτο ἀποτεμόμενος ἑκατέρων τὸ φαινόμενον <span class="milestone">[42c]</span> ἀλλʼ οὐκ ὄν, οὔτε αὐτὸ ὀρθῶς φαινόμενον ἐρεῖς, οὐδʼ αὖ ποτε τὸ ἐπὶ τούτῳ μέρος τῆς ἡδονῆς καὶ λύπης γιγνόμενον ὀρθόν τε καὶ ἀληθὲς τολμήσεις λέγειν.</p>
        <p><span class="label">ΠΡΩ.</span> οὐ γὰρ οὖν.</p>
        <p><span class="label">ΣΩ.</span> τούτων τοίνυν ἑξῆς ὀψόμεθα ἐὰν τῇδε ἀπαντῶμεν ἡδονὰς καὶ λύπας ψευδεῖς ἔτι μᾶλλον ἢ ταύτας φαινομένας τε καὶ οὔσας ἐν τοῖς ζῴοις.</p>
        <p><span class="label">ΠΡΩ.</span> ποίας δὴ καὶ πῶς λέγεις;</p>
        <p><span class="label">ΣΩ.</span> εἴρηταί που πολλάκις ὅτι τῆς φύσεως ἑκάστων διαφθειρομένης μὲν συγκρίσεσι καὶ διακρίσεσι καὶ πληρώσεσι <span class="milestone">[42d]</span> καὶ κενώσεσι καί τισιν αὔξαις καὶ φθίσεσι λῦπαί τε καὶ ἀλγηδόνες καὶ ὀδύναι καὶ πάνθʼ ὁπόσα τοιαῦτʼ ὀνόματα ἔχει συμβαίνει γιγνόμενα.</p>
        <p><span class="label">ΠΡΩ.</span> ναί, ταῦτα εἴρηται πολλάκις.</p>
        <p><span class="label">ΣΩ.</span> εἰς δέ γε τὴν αὑτῶν φύσιν ὅταν καθιστῆται, ταύτην αὖ τὴν κατάστασιν ἡδονὴν ἀπεδεξάμεθα παρʼ ἡμῶν αὐτῶν.</p>
        <p><span class="label">ΠΡΩ.</span> ὀρθῶς.</p>
        <p><span class="label">ΣΩ.</span> τί δʼ ὅταν περὶ τὸ σῶμα μηδὲν τούτων γιγνόμενον ἡμῶν ᾖ;</p>
        <p><span class="label">ΠΡΩ.</span> πότε δὲ τοῦτʼ ἂν γένοιτο, ὦ Σώκρατες;</p>
        <p><span class="label">ΣΩ.</span> <span class="milestone">[42e]</span> οὐδὲν πρὸς λόγον ἐστίν, ὦ Πρώταρχε, ὃ σὺ νῦν ἤρου τὸ ἐρώτημα.</p>
        <p><span class="label">ΠΡΩ.</span> τί δή;</p>
        <p><span class="label">ΣΩ.</span> διότι τὴν ἐμὴν ἐρώτησιν οὐ κωλύεις με διερέσθαι σε πάλιν.</p>
        <p><span class="label">ΠΡΩ.</span> ποίαν;</p>
        <p><span class="label">ΣΩ.</span> εἰ δʼ οὖν μὴ γίγνοιτο, ὦ Πρώταρχε, φήσω, τὸ τοιοῦτον, τί ποτε ἀναγκαῖον ἐξ αὐτοῦ συμβαίνειν ἡμῖν;</p>
        <p><span class="label">ΠΡΩ.</span> μὴ κινουμένου τοῦ σώματος ἐφʼ ἑκάτερα φῄς;</p>
        <p><span class="label">ΣΩ.</span> οὕτως.</p>
        <p><span class="label">ΠΡΩ.</span> δῆλον δὴ τοῦτό γε, ὦ Σώκρατες, ὡς οὔτε ἡδονὴ γίγνοιτʼ ἂν ἐν τῷ τοιούτῳ ποτὲ οὔτʼ ἄν τις λύπη.</p>
        <p><span class="label">ΣΩ.</span> <span class="milestone">[43a]</span> κάλλιστʼ εἶπες. ἀλλὰ γὰρ οἶμαι τόδε λέγεις, ὡς ἀεί τι τούτων ἀναγκαῖον ἡμῖν συμβαίνειν, ὡς οἱ σοφοί φασιν· ἀεὶ γὰρ ἅπαντα ἄνω τε καὶ κάτω ῥεῖ.</p>
        <p><span class="label">ΠΡΩ.</span> λέγουσι γὰρ οὖν, καὶ δοκοῦσί γε οὐ φαύλως λέγειν.</p>
        <p><span class="label">ΣΩ.</span> πῶς γὰρ ἄν, μὴ φαῦλοί γε ὄντες; ἀλλὰ γὰρ ὑπεκστῆναι τὸν λόγον ἐπιφερόμενον τοῦτον βούλομαι. τῇδʼ οὖν διανοοῦμαι φεύγειν, καὶ σύ μοι σύμφευγε.</p>
        <p><span class="label">ΠΡΩ.</span> λέγε ὅπῃ.</p>
        <p><span class="label">ΣΩ.</span> ταῦτα μὲν τοίνυν οὕτως ἔστω, φῶμεν πρὸς τούτους· <span class="milestone">[43b]</span> σὺ δʼ ἀπόκριναι πότερον ἀεὶ πάντα, ὁπόσα πάσχει τι τῶν ἐμψύχων, ταῦτʼ αἰσθάνεται τὸ πάσχον, καὶ οὔτʼ αὐξανόμενοι λανθάνομεν ἡμᾶς αὐτοὺς οὔτε τι τῶν τοιούτων οὐδὲν πάσχοντες, ἢ πᾶν τοὐναντίον.</p>
        <p><span class="label">ΠΡΩ.</span> ἅπαν δήπου τοὐναντίον· ὀλίγου γὰρ τά γε τοιαῦτα λέληθε πάνθʼ ἡμᾶς.</p>
        <p><span class="label">ΣΩ.</span> οὐ τοίνυν καλῶς ἡμῖν εἴρηται τὸ νυνδὴ ῥηθέν, ὡς αἱ μεταβολαὶ κάτω τε καὶ ἄνω γιγνόμεναι λύπας τε καὶ ἡδονὰς ἀπεργάζονται.</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> <span class="milestone">[43c]</span> ὧδʼ ἔσται κάλλιον καὶ ἀνεπιληπτότερον τὸ λεγόμενον.</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> ὡς αἱ μὲν μεγάλαι μεταβολαὶ λύπας τε καὶ ἡδονὰς ποιοῦσιν ἡμῖν, αἱ δʼ αὖ μέτριαί τε καὶ σμικραὶ τὸ παράπαν οὐδέτερα τούτων.</p>
        <p><span class="label">ΠΡΩ.</span> ὀρθότερον οὕτως ἢ ʼκείνως, ὦ Σώκρατες.</p>
        <p><span class="label">ΣΩ.</span> οὐκοῦν εἰ ταῦτα οὕτω, πάλιν ὁ νυνδὴ ῥηθεὶς βίος ἂν ἥκοι.</p>
        <p><span class="label">ΠΡΩ.</span> ποῖος;</p>
        <p><span class="label">ΣΩ.</span> ὃν ἄλυπόν τε καὶ ἄνευ χαρμονῶν ἔφαμεν εἶναι.</p>
        <p><span class="label">ΠΡΩ.</span> ἀληθέστατα λέγεις.</p>
        <p><span class="label">ΣΩ.</span> ἐκ δὴ τούτων τιθῶμεν τριττοὺς ἡμῖν βίους, ἕνα <span class="milestone">[43d]</span> μὲν ἡδύν, τὸν δʼ αὖ λυπηρόν, τὸν δʼ ἕνα μηδέτερα. ἢ πῶς ἂν φαίης σὺ περὶ τούτων;</p>
        <p><span class="label">ΠΡΩ.</span> οὐκ ἄλλως ἔγωγε ἢ ταύτῃ, τρεῖς εἶναι τοὺς βίους.</p>
        <p><span class="label">ΣΩ.</span> οὐκοῦν οὐκ ἂν εἴη τὸ μὴ λυπεῖσθαί ποτε ταὐτὸν τῷ χαίρειν;</p>
        <p><span class="label">ΠΡΩ.</span> πῶς γὰρ ἄν;</p>
        <p><span class="label">ΣΩ.</span> ὁπόταν οὖν ἀκούσῃς ὡς ἥδιστον πάντων ἐστὶν ἀλύπως διατελεῖν τὸν βίον ἅπαντα, τί τόθʼ ὑπολαμβάνεις λέγειν τὸν τοιοῦτον;</p>
        <p><span class="label">ΠΡΩ.</span> ἡδὺ λέγειν φαίνεται ἔμοιγε οὗτος τὸ μὴ λυπεῖσθαι.</p>
        <p><span class="label">ΣΩ.</span> <span class="milestone">[43e]</span> τριῶν ὄντων οὖν ἡμῖν, ὧντινων βούλει, τίθει, καλλίοσιν ἵνα ὀνόμασι χρώμεθα, τὸ μὲν χρυσόν, τὸ δʼ ἄργυρον, τρίτον δὲ τὸ μηδέτερα τούτων.</p>
        <p><span class="label">ΠΡΩ.</span> κεῖται.</p>
        <p><span class="label">ΣΩ.</span> τὸ δὴ μηδέτερα τούτων ἔσθʼ ἡμῖν ὅπως θάτερα γένοιτο ἄν, χρυσὸς ἢ ἄργυρος;</p>
        <p><span class="label">ΠΡΩ.</span> καὶ πῶς ἄν;</p>
        <p><span class="label">ΣΩ.</span> οὐδʼ ἄρα ὁ μέσος βίος ἡδὺς ἢ λυπηρὸς λεγόμενος ὀρθῶς ἄν ποτε οὔτʼ εἰ δοξάζοι τις, δοξάζοιτο, οὔτʼ εἰ λέγοι, λεχθείη, κατά γε τὸν ὀρθὸν λόγον.</p>
        <p><span class="label">ΠΡΩ.</span> πῶς γὰρ ἄν;</p>
        <p><span class="label">ΣΩ.</span> <span class="milestone">[44a]</span> ἀλλὰ μήν, ὦ ἑταῖρε, λεγόντων γε ταῦτα καὶ δοξαζόντων αἰσθανόμεθα.</p>
        <p><span class="label">ΠΡΩ.</span> καὶ μάλα.</p>
        <p><span class="label">ΣΩ.</span> πότερον οὖν καὶ χαίρειν οἴονται τότε ὅταν μὴ λυπῶνται;</p>
        <p><span class="label">ΠΡΩ.</span> φασὶ γοῦν.</p>
        <p><span class="label">ΣΩ.</span> οὐκοῦν οἴονται τότε χαίρειν· οὐ γὰρ ἂν ἔλεγόν που.</p>
        <p><span class="label">ΠΡΩ.</span> κινδυνεύει.</p>
        <p><span class="label">ΣΩ.</span> ψευδῆ γε μὴν δοξάζουσι περὶ τοῦ χαίρειν, εἴπερ χωρὶς τοῦ μὴ λυπεῖσθαι καὶ τοῦ χαίρειν ἡ φύσις ἑκατέρου.</p>
        <p><span class="label">ΠΡΩ.</span> καὶ μὴν χωρίς γε ἦν.</p>
        <p><span class="label">ΣΩ.</span> πότερον οὖν αἱρώμεθα παρʼ ἡμῖν ταῦτʼ εἶναι, καθάπερ <span class="milestone">[44b]</span> ἄρτι, τρία, ἢ δύο μόνα, λύπην μὲν κακὸν τοῖς ἀνθρώποις, τὴν δʼ ἀπαλλαγὴν τῶν λυπῶν, αὐτὸ τοῦτο ἀγαθὸν ὄν, ἡδὺ προσαγορεύεσθαι;</p>
        <p><span class="label">ΠΡΩ.</span> πῶς δὴ νῦν τοῦτο, ὦ Σώκρατες, ἐρωτώμεθα ὑφʼ ἡμῶν αὐτῶν; οὐ γὰρ μανθάνω.</p>
        <p><span class="label">ΣΩ.</span> ὄντως γὰρ τοὺς πολεμίους Φιλήβου τοῦδε, ὦ Πρώταρχε, οὐ μανθάνεις;</p>
        <p><span class="label">ΠΡΩ.</span> λέγεις δὲ αὐτοὺς τίνας;</p>
        <p><span class="label">ΣΩ.</span> καὶ μάλα δεινοὺς λεγομένους τὰ περὶ φύσιν, οἳ τὸ παράπαν ἡδονὰς οὔ φασιν εἶναι.</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> <span class="milestone">[44c]</span> λυπῶν ταύτας εἶναι πάσας ἀποφυγάς, ἃς νῦν οἱ περὶ Φίληβον ἡδονὰς ἐπονομάζουσιν.</p>
        <p><span class="label">ΠΡΩ.</span> τούτοις οὖν ἡμᾶς πότερα πείθεσθαι συμβουλεύεις, ἢ πῶς, ὦ Σώκρατες;</p>
        <p><span class="label">ΣΩ.</span> οὔκ, ἀλλʼ ὥσπερ μάντεσι προσχρῆσθαί τισι, μαντευομένοις οὐ τέχνῃ ἀλλά τινι δυσχερείᾳ φύσεως οὐκ ἀγεννοῦς λίαν μεμισηκότων τὴν τῆς ἡδονῆς δύναμιν καὶ νενομικότων οὐδὲν ὑγιές, ὥστε καὶ αὐτὸ τοῦτο αὐτῆς τὸ ἐπαγωγὸν γοήτευμα, <span class="milestone">[44d]</span> οὐχ ἡδονήν, εἶναι. τούτοις μὲν οὖν ταῦτα ἂν προσχρήσαιο, σκεψάμενος ἔτι καὶ τὰ ἄλλα αὐτῶν δυσχεράσματα· μετὰ δὲ ταῦτα αἵ γέ μοι δοκοῦσιν ἡδοναὶ ἀληθεῖς εἶναι πεύσῃ, ἵνα ἐξ ἀμφοῖν τοῖν λόγοιν σκεψάμενοι τὴν δύναμιν αὐτῆς παραθώμεθα πρὸς τὴν κρίσιν.</p>
        <p><span class="label">ΠΡΩ.</span> ὀρθῶς λέγεις.</p>
        <p><span class="label">ΣΩ.</span> μεταδιώκωμεν δὴ τούτους, ὥσπερ συμμάχους, κατὰ τὸ τῆς δυσχερείας αὐτῶν ἴχνος. οἶμαι γὰρ τοιόνδε τι λέγειν αὐτούς, ἀρχομένους ποθὲν ἄνωθεν, ὡς εἰ βουληθεῖμεν ὁτουοῦν <span class="milestone">[44e]</span> εἴδους τὴν φύσιν ἰδεῖν, οἷον τὴν τοῦ σκληροῦ, πότερον εἰς τὰ σκληρότατα ἀποβλέποντες οὕτως ἂν μᾶλλον συννοήσαιμεν ἢ πρὸς τὰ πολλοστὰ σκληρότητι; δεῖ δή σε, ὦ Πρώταρχε, καθάπερ ἐμοί, καὶ τούτοις τοῖς δυσχερέσιν ἀποκρίνεσθαι.</p>
        <p><span class="label">ΠΡΩ.</span> πάνυ μὲν οὖν, καὶ λέγω γε αὐτοῖς ὅτι πρὸς τὰ πρῶτα μεγέθει.</p>
        <p><span class="label">ΣΩ.</span> οὐκοῦν εἰ καὶ τὸ τῆς ἡδονῆς γένος ἰδεῖν ἥντινά ποτʼ ἔχει φύσιν βουληθεῖμεν, οὐκ εἰς τὰς πολλοστὰς ἡδονὰς <span class="milestone">[45a]</span> ἀποβλεπτέον, ἀλλʼ εἰς τὰς ἀκροτάτας καὶ σφοδροτάτας λεγομένας. </p>
        <p><span class="label">ΠΡΩ.</span> πᾶς ἄν σοι ταύτῃ συγχωροίη τὰ νῦν.</p>
        <p><span class="label">ΣΩ.</span> ἆρʼ οὖν, αἱ πρόχειροί γε αἵπερ καὶ μέγισται τῶν ἡδονῶν, ὃ λέγομεν πολλάκις, αἱ περὶ τὸ σῶμά εἰσιν αὗται;</p>
        <p><span class="label">ΠΡΩ.</span> πῶς γὰρ οὔ;</p>
        <p><span class="label">ΣΩ.</span> πότερον οὖν καὶ μείζους εἰσὶ καὶ γίγνονται περὶ τοὺς κάμνοντας ἐν ταῖς νόσοις ἢ περὶ ὑγιαίνοντας; εὐλαβηθῶμεν δὲ μὴ προπετῶς ἀποκρινόμενοι πταίσωμέν πῃ. τάχα γὰρ <span class="milestone">[45b]</span> ἴσως φαῖμεν ἂν περὶ ὑγιαίνοντας.</p>
        <p><span class="label">ΠΡΩ.</span> εἰκός γε.</p>
        <p><span class="label">ΣΩ.</span> τί δʼ; οὐχ αὗται τῶν ἡδονῶν ὑπερβάλλουσιν, ὧν ἂν καὶ ἐπιθυμίαι μέγισται προγίγνωνται;</p>
        <p><span class="label">ΠΡΩ.</span> τοῦτο μὲν ἀληθές.</p>
        <p><span class="label">ΣΩ.</span> ἀλλʼ οὐχ οἱ πυρέττοντες καὶ ἐν τοιούτοις νοσήμασιν ἐχόμενοι μᾶλλον διψῶσι καὶ ῥιγοῦσι καὶ πάντα ὁπόσα διὰ τοῦ σώματος εἰώθασι πάσχειν, μᾶλλόν τʼ ἐνδείᾳ συγγίγνονται καὶ ἀποπληρουμένων μείζους ἡδονὰς ἴσχουσιν; ἢ τοῦτο οὐ φήσομεν ἀληθὲς εἶναι;</p>
        <p><span class="label">ΠΡΩ.</span> πάνυ μὲν οὖν νῦν ῥηθὲν φαίνεται.</p>
        <p><span class="label">ΣΩ.</span> <span class="milestone">[45c]</span> τί οὖν; ὀρθῶς ἂν φαινοίμεθα λέγοντες ὡς εἴ τις τὰς μεγίστας ἡδονὰς ἰδεῖν βούλοιτο, οὐκ εἰς ὑγίειαν ἀλλʼ εἰς νόσον ἰόντας δεῖ σκοπεῖν; ὅρα δὲ μή με ἡγῇ διανοούμενον ἐρωτᾶν σε εἰ πλείω χαίρουσιν οἱ σφόδρα νοσοῦντες τῶν ὑγιαινόντων, ἀλλʼ οἴου μέγεθός με ζητεῖν ἡδονῆς, καὶ τὸ σφόδρα περὶ τοῦ τοιούτου ποῦ ποτε γίγνεται ἑκάστοτε. νοῆσαι γὰρ δεῖ φαμεν ἥντινα φύσιν ἔχει καὶ τίνα λέγουσιν οἱ φάσκοντες μηδʼ εἶναι τὸ παράπαν αὐτήν.</p>
        <p><span class="label">ΠΡΩ.</span> <span class="milestone">[45d]</span> ἀλλὰ σχεδὸν ἕπομαι τῷ λόγῳ σου.</p>
        <p><span class="label">ΣΩ.</span> τάχα, ὦ Πρώταρχε, οὐχ ἧττον δείξεις. ἀπόκριναι γάρ· ἐν ὕβρει μείζους ἡδονάς—οὐ πλείους λέγω, τῷ σφόδρα δὲ καὶ τῷ μᾶλλον ὑπερεχούσας—ὁρᾷς ἢ ἐν τῷ σώφρονι βίῳ; λέγε δὲ προσέχων τὸν νοῦν.</p>
        <p><span class="label">ΠΡΩ.</span> ἀλλʼ ἔμαθον ὃ λέγεις, καὶ πολὺ τὸ διαφέρον ὁρῶ. τοὺς μὲν γὰρ σώφρονάς που καὶ ὁ παροιμιαζόμενος <span class="milestone">[45e]</span> ἐπίσχει λόγος ἑκάστοτε, ὁ τὸ μηδὲν ἄγαν παρακελευόμενος, ᾧ πείθονται· τὸ δὲ τῶν ἀφρόνων τε καὶ ὑβριστῶν μέχρι μανίας ἡ σφοδρὰ ἡδονὴ κατέχουσα περιβοήτους ἀπεργάζεται.</p>
        <p><span class="label">ΣΩ.</span> καλῶς· καὶ εἴ γε τοῦθʼ οὕτως ἔχει, δῆλον ὡς ἔν τινι πονηρίᾳ ψυχῆς καὶ τοῦ σώματος, ἀλλʼ οὐκ ἐν ἀρετῇ μέγισται μὲν ἡδοναί, μέγισται δὲ καὶ λῦπαι γίγνονται.</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> οὐκοῦν τούτων τινὰς προελόμενον δεῖ σκοπεῖσθαι τίνα ποτὲ τρόπον ἐχούσας ἐλέγομεν αὐτὰς εἶναι μεγίστας.</p>
        <p><span class="label">ΠΡΩ.</span> <span class="milestone">[46a]</span> ἀνάγκη.</p>
        <p><span class="label">ΣΩ.</span> σκόπει δὴ τὰς τῶν τοιῶνδε νοσημάτων ἡδονάς, τίνα ποτὲ ἔχουσι τρόπον.</p>
        <p><span class="label">ΠΡΩ.</span> ποίων;</p>
        <p><span class="label">ΣΩ.</span> τὰς τῶν ἀσχημόνων, ἃς οὓς εἴπομεν δυσχερεῖς μισοῦσι παντελῶς.</p>
        <p><span class="label">ΠΡΩ.</span> ποίας;</p>
        <p><span class="label">ΣΩ.</span> οἷον τὰς τῆς ψώρας ἰάσεις τῷ τρίβειν καὶ ὅσα τοιαῦτα, οὐκ ἄλλης δεόμενα φαρμάξεως· τοῦτο γὰρ δὴ τὸ πάθος ἡμῖν, ὦ πρὸς θεῶν, τί ποτε φῶμεν ἐγγίγνεσθαι; πότερον ἡδονὴν ἢ λύπην;</p>
        <p><span class="label">ΠΡΩ.</span> σύμμεικτον τοῦτό γʼ ἄρʼ, ὦ Σώκρατες, ἔοικε γίγνεσθαί τι κακόν.</p>
        <p><span class="label">ΣΩ.</span> <span class="milestone">[46b]</span> οὐ μὲν δὴ Φιλήβου γε ἕνεκα παρεθέμην τὸν λόγον· ἀλλʼ ἄνευ τούτων, ὦ Πρώταρχε, τῶν ἡδονῶν καὶ τῶν ταύταις ἑπομένων, ἂν μὴ κατοφθῶσι, σχεδὸν οὐκ ἄν ποτε δυναίμεθα διακρίνασθαι τὸ νῦν ζητούμενον.</p>
        <p><span class="label">ΠΡΩ.</span> οὐκοῦν ἰτέον ἐπὶ τὰς τούτων συγγενεῖς.</p>
        <p><span class="label">ΣΩ.</span> τὰς ἐν τῇ μείξει κοινωνούσας λέγεις;</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> εἰσὶ τοίνυν μείξεις αἱ μὲν κατὰ τὸ σῶμα ἐν αὐτοῖς <span class="milestone">[46c]</span> τοῖς σώμασιν, αἱ δʼ αὐτῆς τῆς ψυχῆς ἐν τῇ ψυχῇ· τὰς δʼ αὖ τῆς ψυχῆς καὶ τοῦ σώματος ἀνευρήσομεν λύπας ἡδοναῖς μειχθείσας τοτὲ μὲν ἡδονὰς τὰ συναμφότερα, τοτὲ δὲ λύπας ἐπικαλουμένας.</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> ὁπόταν ἐν τῇ καταστάσει τις ἢ τῇ διαφθορᾷ τἀναντία ἅμα πάθη πάσχῃ, ποτὲ ῥιγῶν θέρηται καὶ θερμαινόμενος ἐνίοτε ψύχηται, ζητῶν οἶμαι τὸ μὲν ἔχειν, τοῦ δὲ ἀπαλλάττεσθαι, τὸ δὴ λεγόμενον πικρῷ γλυκὺ μεμειγμένον, μετὰ <span class="milestone">[46d]</span> δυσαπαλλακτίας παρόν, ἀγανάκτησιν καὶ ὕστερον σύντασιν ἀγρίαν ποιεῖ.</p>
        <p><span class="label">ΠΡΩ.</span> καὶ μάλα ἀληθὲς τὸ νῦν λεγόμενον.</p>
        <p><span class="label">ΣΩ.</span> οὐκοῦν αἱ τοιαῦται μείξεις αἱ μὲν ἐξ ἴσων εἰσὶ λυπῶν τε καὶ ἡδονῶν, αἱ δʼ ἐκ τῶν ἑτέρων πλειόνων;</p>
        <p><span class="label">ΠΡΩ.</span> πῶς γὰρ οὔ;</p>
        <p><span class="label">ΣΩ.</span> λέγε δὴ τὰς μέν, ὅταν πλείους λῦπαι τῶν ἡδονῶν γίγνωνται—τὰς τῆς ψώρας λεγομένας νυνδὴ ταύτας εἶναι καὶ τὰς τῶν γαργαλισμῶν—ὁπόταν ἐν τοῖς ἐντὸς τὸ ζέον ᾖ καὶ τὸ φλεγμαῖνον, τῇ τρίψει δὲ καὶ τῇ κνήσει μὴ ἐφικνῆταί <span class="milestone">[46e]</span> τις, τὸ δʼ ἐπιπολῆς μόνον διαχέῃ, τοτὲ φέροντες εἰς πῦρ αὐτὰ καὶ εἰς τοὐναντίον πυρίαις μεταβάλλοντες ἐνίοτε ἀμηχάνους ἡδονάς, τοτὲ δὲ τοὐναντίον τοῖς ἐντὸς πρὸς τὰ τῶν ἔξω, λύπας ἡδοναῖς συγκερασθείσας, εἰς ὁπότερʼ ἂν ῥέψῃ, παρέσχοντο τῷ τὰ συγκεκριμένα βίᾳ διαχεῖν ἢ τὰ διακεκριμένα συγχεῖν<span class="milestone">[47a]</span>—καὶ ὁμοῦ λύπας ἡδοναῖς παρατιθέναι. </p>
        <p><span class="label">ΠΡΩ.</span> ἀληθέστατα.</p>
        <p><span class="label">ΣΩ.</span> οὐκοῦν ὁπόταν αὖ πλείων ἡδονὴ κατὰ τὰ τοιαῦτα πάντα συμμειχθῇ, τὸ μὲν ὑπομεμειγμένον τῆς λύπης γαργαλίζει τε καὶ ἠρέμα ἀγανακτεῖν ποιεῖ, τὸ δʼ αὖ τῆς ἡδονῆς πολὺ πλέον ἐγκεχυμένον συντείνει τε καὶ ἐνίοτε πηδᾶν ποιεῖ, καὶ παντοῖα μὲν χρώματα, παντοῖα δὲ σχήματα, παντοῖα δὲ πνεύματα ἀπεργαζόμενον πᾶσαν ἔκπληξιν καὶ βοὰς μετὰ ἀφροσύνης ἐνεργάζεται;</p>
        <p><span class="label">ΠΡΩ.</span> <span class="milestone">[47b]</span> μάλα γε.</p>
        <p><span class="label">ΣΩ.</span> καὶ λέγειν τε, ὦ ἑταῖρε, αὐτόν τε περὶ ἑαυτοῦ ποιεῖ καὶ ἄλλον ὡς ταύταις ταῖς ἡδοναῖς τερπόμενος οἷον ἀποθνῄσκει· καὶ ταύτας γε δὴ παντάπασιν ἀεὶ μεταδιώκει τοσούτῳ μᾶλλον ὅσῳ ἂν ἀκολαστότερός τε καὶ ἀφρονέστερος ὢν τυγχάνῃ, καὶ καλεῖ δὴ μεγίστας ταύτας, καὶ τὸν ἐν αὐταῖς ὅτι μάλιστʼ ἀεὶ ζῶντα εὐδαιμονέστατον καταριθμεῖται.</p>
        <p><span class="label">ΠΡΩ.</span> πάντα, ὦ Σώκρατες, τὰ συμβαίνοντα πρὸς τῶν πολλῶν ἀνθρώπων εἰς δόξαν διεπέρανας.</p>
        <p><span class="label">ΣΩ.</span> <span class="milestone">[47c]</span> περί γε τῶν ἡδονῶν, ὦ Πρώταρχε, τῶν ἐν τοῖς κοινοῖς παθήμασιν αὐτοῦ τοῦ σώματος τῶν ἐπιπολῆς τε καὶ ἐντὸς κερασθέντων· περὶ δέ γʼ ὧν ψυχὴ σώματι τἀναντία συμβάλλεται, λύπην τε ἅμα πρὸς ἡδονὴν καὶ ἡδονὴν πρὸς λύπην, ὥστʼ εἰς μίαν ἀμφότερα κρᾶσιν ἰέναι, ταῦτα ἔμπροσθε μὲν διήλθομεν, ὡς, ὁπόταν αὖ κενῶται, πληρώσεως ἐπιθυμεῖ, καὶ ἐλπίζων μὲν χαίρει, κενούμενος δὲ ἀλγεῖ, ταῦτα δὲ τότε <span class="milestone">[47d]</span> μὲν οὐκ ἐμαρτυράμεθα, νῦν δὲ λέγομεν ὡς ψυχῆς πρὸς σῶμα διαφερομένης ἐν πᾶσι τούτοις πλήθει ἀμηχάνοις οὖσι μεῖξις μία λύπης τε καὶ ἡδονῆς συμπίπτει γενομένη.</p>
        <p><span class="label">ΠΡΩ.</span> κινδυνεύεις ὀρθότατα λέγειν.</p>
        <p><span class="label">ΣΩ.</span> ἔτι τοίνυν ἡμῖν τῶν μείξεων λύπης τε καὶ ἡδονῆς λοιπὴ μία.</p>
        <p><span class="label">ΠΡΩ.</span> ποία, φῄς;</p>
        <p><span class="label">ΣΩ.</span> ἣν αὐτὴν τὴν ψυχὴν αὑτῇ πολλάκις λαμβάνειν σύγκρασιν ἔφαμεν.</p>
        <p><span class="label">ΠΡΩ.</span> πῶς οὖν δὴ τοῦτʼ αὐτὸ λέγομεν;</p>
        <p><span class="label">ΣΩ.</span> <span class="milestone">[47e]</span> ὀργὴν καὶ φόβον καὶ πόθον καὶ θρῆνον καὶ ἔρωτα καὶ ζῆλον καὶ φθόνον καὶ ὅσα τοιαῦτα, ἆρʼ οὐκ αὐτῆς τῆς ψυχῆς τίθεσαι ταύτας λύπας τινάς;</p>
        <p><span class="label">ΠΡΩ.</span> ἔγωγε.</p>
        <p><span class="label">ΣΩ.</span> οὐκοῦν αὐτὰς ἡδονῶν μεστὰς εὑρήσομεν ἀμηχάνων; ἢ δεόμεθα ὑπομιμνῄσκεσθαι τὸ ἐν τοῖς θυμοῖς καὶ ταῖς ὀργαῖς, τὸὅς τʼ ἐφέηκε πολύφρονά περ χαλεπῆναιὅς τε πολὺ γλυκίων μέλιτος καταλειβομένοιο,Hom. Il. 18.108-109<span class="milestone">[48a]</span> καὶ τὰς ἐν τοῖς θρήνοις καὶ πόθοις ἡδονὰς ἐν λύπαις οὔσας ἀναμεμειγμένας; </p>
        <p><span class="label">ΠΡΩ.</span> οὔκ, ἀλλʼ οὕτω ταῦτά γε καὶ οὐκ ἄλλως ἂν συμβαίνοι γιγνόμενα.</p>
        <p><span class="label">ΣΩ.</span> καὶ μὴν καὶ τάς γε τραγικὰς θεωρήσεις, ὅταν ἅμα χαίροντες κλάωσι, μέμνησαι;</p>
        <p><span class="label">ΠΡΩ.</span> τί δʼ οὔ;</p>
        <p><span class="label">ΣΩ.</span> τὴν δʼ ἐν ταῖς κωμῳδίαις διάθεσιν ἡμῶν τῆς ψυχῆς, ἆρʼ οἶσθʼ ὡς ἔστι κἀν τούτοις μεῖξις λύπης τε καὶ ἡδονῆς;</p>
        <p><span class="label">ΠΡΩ.</span> οὐ πάνυ κατανοῶ.</p>
        <p><span class="label">ΣΩ.</span> <span class="milestone">[48b]</span> παντάπασι γὰρ οὐ ῥᾴδιον, ὦ Πρώταρχε, ἐν τούτῳ συννοεῖν τὸ τοιοῦτον ἑκάστοτε πάθος.</p>
        <p><span class="label">ΠΡΩ.</span> οὔκουν ὥς γʼ ἔοικεν ἐμοί.</p>
        <p><span class="label">ΣΩ.</span> λάβωμέν γε μὴν αὐτὸ τοσούτῳ μᾶλλον ὅσῳ σκοτεινότερόν ἐστιν, ἵνα καὶ ἐν ἄλλοις ῥᾷον καταμαθεῖν τις οἷός τʼ ᾖ μεῖξιν λύπης τε καὶ ἡδονῆς.</p>
        <p><span class="label">ΠΡΩ.</span> λέγοις ἄν.</p>
        <p><span class="label">ΣΩ.</span> τό τοι νυνδὴ ῥηθὲν ὄνομα φθόνου πότερα λύπην τινὰ ψυχῆς θήσεις, ἢ πῶς;</p>
        <p><span class="label">ΠΡΩ.</span> οὕτως.</p>
        <p><span class="label">ΣΩ.</span> ἀλλὰ μὴν ὁ φθονῶν γε ἐπὶ κακοῖς τοῖς τῶν πέλας ἡδόμενος ἀναφανήσεται.</p>
        <p><span class="label">ΠΡΩ.</span> <span class="milestone">[48c]</span> σφόδρα γε.</p>
        <p><span class="label">ΣΩ.</span> κακὸν μὴν ἄγνοια καὶ ἣν δὴ λέγομεν ἀβελτέραν ἕξιν.</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> ἐκ δὴ τούτων ἰδὲ τὸ γελοῖον ἥντινα φύσιν ἔχει.</p>
        <p><span class="label">ΠΡΩ.</span> λέγε μόνον.</p>
        <p><span class="label">ΣΩ.</span> ἔστιν δὴ πονηρία μέν τις τὸ κεφάλαιον, ἕξεώς τινος ἐπίκλην λεγομένη· τῆς δʼ αὖ πάσης πονηρίας ἐστὶ τοὐναντίον πάθος ἔχον ἢ τὸ λεγόμενον ὑπὸ τῶν ἐν Δελφοῖς γραμμάτων.</p>
        <p><span class="label">ΠΡΩ.</span> τὸ γνῶθι σαυτὸν λέγεις, ὦ Σώκρατες;</p>
        <p><span class="label">ΣΩ.</span> <span class="milestone">[48d]</span> ἔγωγε. τοὐναντίον μὴν ἐκείνῳ δῆλον ὅτι τὸ μηδαμῇ γιγνώσκειν αὑτὸν λεγόμενον ὑπὸ τοῦ γράμματος ἂν εἴη.</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> ὦ Πρώταρχε, πειρῶ δὲ αὐτὸ τοῦτο τριχῇ τέμνειν.</p>
        <p><span class="label">ΠΡΩ.</span> πῇ φῄς; οὐ γὰρ μὴ δυνατὸς ὦ.</p>
        <p><span class="label">ΣΩ.</span> λέγεις δὴ δεῖν ἐμὲ τοῦτο διελέσθαι τὰ νῦν;</p>
        <p><span class="label">ΠΡΩ.</span> λέγω, καὶ δέομαί γε πρὸς τῷ λέγειν.</p>
        <p><span class="label">ΣΩ.</span> ἆρʼ οὖν οὐ τῶν ἀγνοούντων αὑτοὺς κατὰ τρία ἀνάγκη τοῦτο τὸ πάθος πάσχειν ἕκαστον;</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> <span class="milestone">[48e]</span> πρῶτον μὲν κατὰ χρήματα, δοξάζειν εἶναι πλουσιώτερον ἢ κατὰ τὴν αὑτῶν οὐσίαν.</p>
        <p><span class="label">ΠΡΩ.</span> πολλοὶ γοῦν εἰσὶν τὸ τοιοῦτον πάθος ἔχοντες.</p>
        <p><span class="label">ΣΩ.</span> πλείους δέ γε οἳ μείζους καὶ καλλίους αὑτοὺς δοξάζουσι, καὶ πάντα ὅσα κατὰ τὸ σῶμα εἶναι διαφερόντως τῆς οὔσης αὐτοῖς ἀληθείας.</p>
        <p><span class="label">ΠΡΩ.</span> πάνυ γε.</p>
        <p><span class="label">ΣΩ.</span> πολὺ δὲ πλεῖστοί γε οἶμαι περὶ τὸ τρίτον εἶδος τὸ τῶν ἐν ταῖς ψυχαῖς διημαρτήκασιν, ἀρετῇ δοξάζοντες βελτίους ἑαυτούς, οὐκ ὄντες.</p>
        <p><span class="label">ΠΡΩ.</span> σφόδρα μὲν οὖν.</p>
        <p><span class="label">ΣΩ.</span> <span class="milestone">[49a]</span> τῶν ἀρετῶν δʼ ἆρʼ οὐ σοφίας πέρι τὸ πλῆθος πάντως ἀντεχόμενον μεστὸν ἐρίδων καὶ δοξοσοφίας ἐστὶ ψευδοῦς;</p>
        <p><span class="label">ΠΡΩ.</span> πῶς δʼ οὔ;</p>
        <p><span class="label">ΣΩ.</span> κακὸν μὲν δὴ πᾶν ἄν τις τὸ τοιοῦτον εἰπὼν ὀρθῶς ἂν εἴποι πάθος.</p>
        <p><span class="label">ΠΡΩ.</span> σφόδρα γε.</p>
        <p><span class="label">ΣΩ.</span> τοῦτο τοίνυν ἔτι διαιρετέον, ὦ Πρώταρχε, δίχα, εἰ μέλλομεν τὸν παιδικὸν ἰδόντες φθόνον ἄτοπον ἡδονῆς καὶ λύπης ὄψεσθαι μεῖξιν. πῶς οὖν τέμνομεν δίχα, λέγεις; <span class="milestone">[49b]</span> πάντες ὁπόσοι ταύτην τὴν ψευδῆ δόξαν περὶ ἑαυτῶν ἀνοήτως δοξάζουσι, καθάπερ ἁπάντων ἀνθρώπων, καὶ τούτων ἀναγκαιότατον ἕπεσθαι τοῖς μὲν ῥώμην αὐτῶν καὶ δύναμιν, τοῖς δὲ οἶμαι τοὐναντίον.</p>
        <p><span class="label">ΠΡΩ.</span> ἀνάγκη.</p>
        <p><span class="label">ΣΩ.</span> ταύτῃ τοίνυν δίελε, καὶ ὅσοι μὲν αὐτῶν εἰσι μετʼ ἀσθενείας τοιοῦτοι καὶ ἀδύνατοι καταγελώμενοι τιμωρεῖσθαι, γελοίους τούτους φάσκων εἶναι τἀληθῆ φθέγξῃ· τοὺς δὲ δυνατοὺς τιμωρεῖσθαι καὶ ἰσχυροὺς φοβεροὺς καὶ ἐχθροὺς <span class="milestone">[49c]</span> προσαγορεύων ὀρθότατον τούτων σαυτῷ λόγον ἀποδώσεις. ἄγνοια γὰρ ἡ μὲν τῶν ἰσχυρῶν ἐχθρά τε καὶ αἰσχρά— βλαβερὰ γὰρ καὶ τοῖς πέλας αὐτή τε καὶ ὅσαι εἰκόνες αὐτῆς εἰσιν—ἡ δʼ ἀσθενὴς ἡμῖν τὴν τῶν γελοίων εἴληχε τάξιν τε καὶ φύσιν.</p>
        <p><span class="label">ΠΡΩ.</span> ὀρθότατα λέγεις. ἀλλὰ γὰρ ἡ τῶν ἡδονῶν καὶ λυπῶν μεῖξις ἐν τούτοις οὔπω μοι καταφανής.</p>
        <p><span class="label">ΣΩ.</span> τὴν τοίνυν τοῦ φθόνου λαβὲ δύναμιν πρῶτον.</p>
        <p><span class="label">ΠΡΩ.</span> λέγε μόνον.</p>
        <p><span class="label">ΣΩ.</span> <span class="milestone">[49d]</span> λύπη τις ἄδικός ἐστί που καὶ ἡδονή;</p>
        <p><span class="label">ΠΡΩ.</span> τοῦτο μὲν ἀνάγκη.</p>
        <p><span class="label">ΣΩ.</span> οὐκοῦν ἐπὶ μὲν τοῖς τῶν ἐχθρῶν κακοῖς οὔτʼ ἄδικον οὔτε φθονερόν ἐστι τὸ χαίρειν;</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> τὰ δέ γε τῶν φίλων ὁρῶντας ἔστιν ὅτε κακὰ μὴ λυπεῖσθαι, χαίρειν δέ, ἆρα οὐκ ἄδικόν ἐστιν;</p>
        <p><span class="label">ΠΡΩ.</span> πῶς δʼ οὔ;</p>
        <p><span class="label">ΣΩ.</span> οὐκοῦν τὴν ἄγνοιαν εἴπομεν ὅτι κακὸν πᾶσιν;</p>
        <p><span class="label">ΠΡΩ.</span> ὀρθῶς.</p>
        <p><span class="label">ΣΩ.</span> τὴν οὖν τῶν φίλων δοξοσοφίαν καὶ δοξοκαλίαν καὶ <span class="milestone">[49e]</span> ὅσα νυνδὴ διήλθομεν, ἐν τρισὶν λέγοντες εἴδεσιν γίγνεσθαι, γελοῖα μὲν ὁπόσα ἀσθενῆ, μισητὰ δʼ ὁπόσα ἐρρωμένα, φῶμεν ἢ μὴ φῶμεν ὅπερ εἶπον ἄρτι, τὴν τῶν φίλων ἕξιν ταύτην ὅταν ἔχῃ τις τὴν ἀβλαβῆ τοῖς ἄλλοις, γελοίαν εἶναι;</p>
        <p><span class="label">ΠΡΩ.</span> πάνυ γε.</p>
        <p><span class="label">ΣΩ.</span> κακὸν δʼ οὐχ ὁμολογοῦμεν αὐτὴν ἄγνοιάν γε οὖσαν εἶναι;</p>
        <p><span class="label">ΠΡΩ.</span> σφόδρα γε.</p>
        <p><span class="label">ΣΩ.</span> χαίρομεν δὲ ἢ λυπούμεθα, ὅταν ἐπʼ αὐτῇ γελῶμεν;</p>
        <p><span class="label">ΠΡΩ.</span> <span class="milestone">[50a]</span> δῆλον ὅτι χαίρομεν.</p>
        <p><span class="label">ΣΩ.</span> ἡδονὴν δὲ ἐπὶ τοῖς τῶν φίλων κακοῖς, οὐ φθόνον ἔφαμεν εἶναι τὸν τοῦτʼ ἀπεργαζόμενον;</p>
        <p><span class="label">ΠΡΩ.</span> ἀνάγκη.</p>
        <p><span class="label">ΣΩ.</span> γελῶντας ἄρα ἡμᾶς ἐπὶ τοῖς τῶν φίλων γελοίοις φησὶν ὁ λόγος, κεραννύντας ἡδονὴν αὖ φθόνῳ, λύπῃ τὴν ἡδονὴν συγκεραννύναι· τὸν γὰρ φθόνον ὡμολογῆσθαι λύπην ψυχῆς ἡμῖν πάλαι, τὸ δὲ γελᾶν ἡδονήν, ἅμα γίγνεσθαι δὲ τούτω ἐν τούτοις τοῖς χρόνοις.</p>
        <p><span class="label">ΠΡΩ.</span> ἀληθῆ.</p>
        <p><span class="label">ΣΩ.</span> <span class="milestone">[50b]</span> μηνύει δὴ νῦν ὁ λόγος ἡμῖν ἐν θρήνοις τε καὶ ἐν τραγῳδίαις καὶ κωμῳδίαις, μὴ τοῖς δράμασι μόνον ἀλλὰ καὶ τῇ τοῦ βίου συμπάσῃ τραγῳδίᾳ καὶ κωμῳδίᾳ, λύπας ἡδοναῖς ἅμα κεράννυσθαι, καὶ ἐν ἄλλοις δὴ μυρίοις.</p>
        <p><span class="label">ΠΡΩ.</span> ἀδύνατον μὴ ὁμολογεῖν ταῦτα, ὦ Σώκρατες, εἰ καί τις φιλονικοῖ πάνυ πρὸς τἀναντία.</p>
        <p><span class="label">ΣΩ.</span> ὀργὴν μὴν καὶ πόθον καὶ θρῆνον καὶ φόβον καὶ <span class="milestone">[50c]</span> ἔρωτα καὶ ζῆλον καὶ φθόνον προυθέμεθα καὶ ὁπόσα τοιαῦτα, ἐν οἷς ἔφαμεν εὑρήσειν μειγνύμενα τὰ νῦν πολλάκις λεγόμενα. ἦ γάρ;</p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> μανθάνομεν οὖν ὅτι θρήνου πέρι καὶ φθόνου καὶ ὀργῆς πάντα ἐστὶ τὰ νυνδὴ διαπερανθέντα;</p>
        <p><span class="label">ΠΡΩ.</span> πῶς γὰρ οὐ μανθάνομεν;</p>
        <p><span class="label">ΣΩ.</span> οὐκοῦν πολλὰ ἔτι τὰ λοιπά;</p>
        <p><span class="label">ΠΡΩ.</span> καὶ πάνυ γε.</p>
        <p><span class="label">ΣΩ.</span> διὰ δὴ τί μάλισθʼ ὑπολαμβάνεις με δεῖξαί σοι τὴν ἐν τῇ κωμῳδίᾳ μεῖξιν; ἆρʼ οὐ πίστεως χάριν, ὅτι τήν γε ἐν <span class="milestone">[50d]</span> τοῖς φόβοις καὶ ἔρωσι καὶ τοῖς ἄλλοις ῥᾴδιον κρᾶσιν ἐπιδεῖξαι· λαβόντα δὲ τοῦτο παρὰ σαυτῷ ἀφεῖναί με μηκέτι ἐπʼ ἐκεῖνα ἰόντα δεῖν μηκύνειν τοὺς λόγους, ἀλλʼ ἁπλῶς λαβεῖν τοῦτο, ὅτι καὶ σῶμα ἄνευ ψυχῆς καὶ ψυχὴ ἄνευ σώματος καὶ κοινῇ μετʼ ἀλλήλων ἐν τοῖς παθήμασι μεστά ἐστι συγκεκραμένης ἡδονῆς λύπαις; νῦν οὖν λέγε πότερα ἀφίης με ἢ μέσας ποιήσεις νύκτας; εἰπὼν δὲ σμικρὰ οἶμαί σου τεύξεσθαι μεθεῖναί με· τούτων γὰρ ἁπάντων αὔριον <span class="milestone">[50e]</span> ἐθελήσω σοι λόγον δοῦναι, τὰ νῦν δὲ ἐπὶ τὰ λοιπὰ βούλομαι στέλλεσθαι πρὸς τὴν κρίσιν ἣν Φίληβος ἐπιτάττει.</p>
        <p><span class="label">ΠΡΩ.</span> καλῶς εἶπες, ὦ Σώκρατες· ἀλλʼ ὅσα λοιπὰ ἡμῖν διέξελθε ὅπῃ σοι φίλον.</p>
        <p><span class="label">ΣΩ.</span> κατὰ φύσιν τοίνυν μετὰ τὰς μειχθείσας ἡδονὰς ὑπὸ δή τινος ἀνάγκης ἐπὶ τὰς ἀμείκτους πορευοίμεθʼ ἂν ἐν τῷ μέρει.</p>
        <p><span class="label">ΠΡΩ.</span> <span class="milestone">[51a]</span> κάλλιστʼ εἶπες.</p>
        <p><span class="label">ΣΩ.</span> ἐγὼ δὴ πειράσομαι μεταβαλὼν σημαίνειν ἡμῖν αὐτάς. τοῖς γὰρ φάσκουσι λυπῶν εἶναι παῦλαν πάσας τὰς ἡδονὰς οὐ πάνυ πως πείθομαι, ἀλλʼ ὅπερ εἶπον, μάρτυσι καταχρῶμαι πρὸς τὸ τινὰς ἡδονὰς εἶναι δοκούσας, οὔσας δʼ οὐδαμῶς, καὶ μεγάλας ἑτέρας τινὰς ἅμα καὶ πολλὰς φαντασθείσας, εἶναι δʼ αὐτὰς συμπεφυρμένας ὁμοῦ λύπαις τε καὶ ἀναπαύσεσιν ὀδυνῶν τῶν μεγίστων περί τε σώματος καὶ ψυχῆς ἀπορίας.</p>
        <p><span class="label">ΠΡΩ.</span> <span class="milestone">[51b]</span> ἀληθεῖς δʼ αὖ τίνας, ὦ Σώκρατες, ὑπολαμβάνων ὀρθῶς τις διανοοῖτʼ ἄν;</p>
        <p><span class="label">ΣΩ.</span> τὰς περί τε τὰ καλὰ λεγόμενα χρώματα καὶ περὶ τὰ σχήματα καὶ τῶν ὀσμῶν τὰς πλείστας καὶ τὰς τῶν φθόγγων καὶ ὅσα τὰς ἐνδείας ἀναισθήτους ἔχοντα καὶ ἀλύπους τὰς πληρώσεις αἰσθητὰς καὶ ἡδείας καθαρὰς λυπῶν παραδίδωσιν.</p>
        <p><span class="label">ΠΡΩ.</span> πῶς δὴ ταῦτα, ὦ Σώκρατες, αὖ λέγομεν οὕτω;</p>
        <p><span class="label">ΣΩ.</span> πάνυ μὲν οὖν οὐκ εὐθὺς δῆλά ἐστιν ἃ λέγω, πειρατέον <span class="milestone">[51c]</span> μὴν δηλοῦν. σχημάτων τε γὰρ κάλλος οὐχ ὅπερ ἂν ὑπολάβοιεν οἱ πολλοὶ πειρῶμαι νῦν λέγειν, ἢ ζῴων ἤ τινων ζωγραφημάτων, ἀλλʼ εὐθύ τι λέγω, φησὶν ὁ λόγος, καὶ περιφερὲς καὶ ἀπὸ τούτων δὴ τά τε τοῖς τόρνοις γιγνόμενα ἐπίπεδά τε καὶ στερεὰ καὶ τὰ τοῖς κανόσι καὶ γωνίαις, εἴ μου μανθάνεις. ταῦτα γὰρ οὐκ εἶναι πρός τι καλὰ λέγω, καθάπερ ἄλλα, ἀλλʼ ἀεὶ καλὰ καθʼ αὑτὰ πεφυκέναι καί τινας <span class="milestone">[51d]</span> ἡδονὰς οἰκείας ἔχειν, οὐδὲν ταῖς τῶν κνήσεων προσφερεῖς· καὶ χρώματα δὴ τοῦτον τὸν τύπον ἔχοντα καλὰ καὶ ἡδονάς ἀλλʼ ἆρα μανθάνομεν, ἢ πῶς;</p>
        <p><span class="label">ΠΡΩ.</span> πειρῶμαι μέν, ὦ Σώκρατες· πειράθητι δὲ καὶ σὺ σαφέστερον ἔτι λέγειν.</p>
        <p><span class="label">ΣΩ.</span> λέγω δὴ ἠχὰς τῶν φθόγγων τὰς λείας καὶ λαμπράς, τὰς ἕν τι καθαρὸν ἱείσας μέλος, οὐ πρὸς ἕτερον καλὰς ἀλλʼ αὐτὰς καθʼ αὑτὰς εἶναι, καὶ τούτων συμφύτους ἡδονὰς ἑπομένας.</p>
        <p><span class="label">ΠΡΩ.</span> ἔστι γὰρ οὖν καὶ τοῦτο.</p>
        <p><span class="label">ΣΩ.</span> <span class="milestone">[51e]</span> τὸ δὲ περὶ τὰς ὀσμὰς ἧττον μὲν τούτων θεῖον γένος ἡδονῶν· τὸ δὲ μὴ συμμεμεῖχθαι ἐν αὐταῖς ἀναγκαίους λύπας, καὶ ὅπῃ τοῦτο καὶ ἐν ὅτῳ τυγχάνει γεγονὸς ἡμῖν, τοῦτʼ ἐκείνοις τίθημι ἀντίστροφον ἅπαν. ἀλλʼ, εἰ κατανοεῖς, ταῦτα εἴδη δύο ὧν λέγομεν ἡδονῶν.</p>
        <p><span class="label">ΠΡΩ.</span> κατανοῶ.</p>
        <p><span class="label">ΣΩ.</span> ἔτι δὴ τοίνυν τούτοις προσθῶμεν τὰς περὶ τὰ<span class="milestone">[52a]</span> μαθήματα ἡδονάς, εἰ ἄρα δοκοῦσιν ἡμῖν αὗται πείνας μὲν μὴ ἔχειν τοῦ μανθάνειν μηδὲ διὰ μαθημάτων πείνην ἀλγηδόνας ἐξ ἀρχῆς γιγνομένας. </p>
        <p><span class="label">ΠΡΩ.</span> ἀλλʼ οὕτω συνδοκεῖ.</p>
        <p><span class="label">ΣΩ.</span> τί δέ; μαθημάτων πληρωθεῖσιν ἐὰν ὕστερον ἀποβολαὶ διὰ τῆς λήθης γίγνωνται, καθορᾷς τινας ἐν αὐταῖς ἀλγηδόνας;</p>
        <p><span class="label">ΠΡΩ.</span> οὔ τι φύσει γε, ἀλλʼ ἔν τισι λογισμοῖς τοῦ <span class="milestone">[52b]</span> παθήματος, ὅταν τις στερηθεὶς λυπηθῇ διὰ τὴν χρείαν.</p>
        <p><span class="label">ΣΩ.</span> καὶ μήν, ὦ μακάριε, νῦν γε ἡμεῖς αὐτὰ τὰ τῆς φύσεως μόνον παθήματα χωρὶς τοῦ λογισμοῦ διαπεραίνομεν.</p>
        <p><span class="label">ΠΡΩ.</span> ἀληθῆ τοίνυν λέγεις ὅτι χωρὶς λύπης ἡμῖν λήθη γίγνεται ἑκάστοτε ἐν τοῖς μαθήμασιν.</p>
        <p><span class="label">ΣΩ.</span> ταύτας τοίνυν τὰς τῶν μαθημάτων ἡδονὰς ἀμείκτους τε εἶναι λύπαις ῥητέον καὶ οὐδαμῶς τῶν πολλῶν ἀνθρώπων ἀλλὰ τῶν σφόδρα ὀλίγων.</p>
        <p><span class="label">ΠΡΩ.</span> πῶς γὰρ οὐ ῥητέον;</p>
        <p><span class="label">ΣΩ.</span> <span class="milestone">[52c]</span> οὐκοῦν ὅτε μετρίως ἤδη διακεκρίμεθα χωρὶς τάς τε καθαρὰς ἡδονὰς καὶ τὰς σχεδὸν ἀκαθάρτους ὀρθῶς ἂν λεχθείσας, προσθῶμεν τῷ λόγῳ ταῖς μὲν σφοδραῖς ἡδοναῖς ἀμετρίαν, ταῖς δὲ μὴ τοὐναντίον ἐμμετρίαν· καὶ τὰς τὸ μέγα καὶ τὸ σφοδρὸν αὖ δεχομένας, καὶ πολλάκις καὶ ὀλιγάκις γιγνομένας τοιαύτας, τῆς τοῦ ἀπείρου γε ἐκείνου καὶ ἧττον καὶ μᾶλλον διά τε σώματος καὶ ψυχῆς φερομένου <span class="milestone">[52d]</span> προςθῶμεν αὐτὰς εἶναι γένους, τὰς δὲ μὴ τῶν ἐμμέτρων.</p>
        <p><span class="label">ΠΡΩ.</span> ὀρθότατα λέγεις, ὦ Σώκρατες.</p>
        <p><span class="label">ΣΩ.</span> ἔτι τοίνυν πρὸς τούτοις μετὰ ταῦτα τόδε αὐτῶν διαθεατέον.</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> τί ποτε χρὴ φάναι πρὸς ἀλήθειαν εἶναι; τὸ καθαρόν τε καὶ εἰλικρινὲς ἢ τὸ σφόδρα τε καὶ τὸ πολὺ καὶ τὸ μέγα καὶ τὸ ἰταμόν;</p>
        <p><span class="label">ΠΡΩ.</span> τί ποτʼ ἄρα, ὦ Σώκρατες, ἐρωτᾷς βουλόμενος;</p>
        <p><span class="label">ΣΩ.</span> μηδέν, ὦ Πρώταρχε, ἐπιλείπειν ἐλέγχων ἡδονῆς <span class="milestone">[52e]</span> τε καὶ ἐπιστήμης, εἰ τὸ μὲν ἄρʼ αὐτῶν ἑκατέρου καθαρόν ἐστι, τὸ δʼ οὐ καθαρόν, ἵνα καθαρὸν ἑκάτερον ἰὸν εἰς τὴν κρίσιν ἐμοὶ καὶ σοὶ καὶ συνάπασι τοῖσδε ῥᾴω παρέχῃ τὴν κρίσιν.</p>
        <p><span class="label">ΠΡΩ.</span> ὀρθότατα.</p>
        <p><span class="label">ΣΩ.</span> ἴθι δή, περὶ πάντων, ὅσα καθαρὰ γένη λέγομεν, οὑτωσὶ διανοηθῶμεν· προελόμενοι πρῶτον αὐτῶν ἕν τι σκοπῶμεν.</p>
        <p><span class="label">ΠΡΩ.</span> <span class="milestone">[53a]</span> τί οὖν προελώμεθα;</p>
        <p><span class="label">ΣΩ.</span> τὸ λευκὸν ἐν τοῖς πρῶτον, εἰ βούλει, θεασώμεθα γένος.</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> πῶς οὖν ἂν λευκοῦ καὶ τίς καθαρότης ἡμῖν εἴη; πότερα τὸ μέγιστόν τε καὶ πλεῖστον ἢ τὸ ἀκρατέστατον, ἐν ᾧ χρώματος μηδεμία μοῖρα ἄλλη μηδενὸς ἐνείη;</p>
        <p><span class="label">ΠΡΩ.</span> δῆλον ὅτι τὸ μάλιστʼ εἰλικρινὲς ὄν.</p>
        <p><span class="label">ΣΩ.</span> ὀρθῶς. ἆρʼ οὖν οὐ τοῦτο ἀληθέστατον, ὦ Πρώταρχε, <span class="milestone">[53b]</span> καὶ ἅμα δὴ κάλλιστον τῶν λευκῶν πάντων θήσομεν, ἀλλʼ οὐ τὸ πλεῖστον οὐδὲ τὸ μέγιστον;</p>
        <p><span class="label">ΠΡΩ.</span> ὀρθότατά γε.</p>
        <p><span class="label">ΣΩ.</span> σμικρὸν ἄρα καθαρὸν λευκὸν μεμειγμένου πολλοῦ λευκοῦ λευκότερον ἅμα καὶ κάλλιον καὶ ἀληθέστερον ἐὰν φῶμεν γίγνεσθαι, παντάπασιν ἐροῦμεν ὀρθῶς.</p>
        <p><span class="label">ΠΡΩ.</span> ὀρθότατα μὲν οὖν.</p>
        <p><span class="label">ΣΩ.</span> τί οὖν; οὐ δήπου πολλῶν δεησόμεθα παραδειγμάτων τοιούτων ἐπὶ τὸν τῆς ἡδονῆς πέρι λόγον, ἀλλʼ ἀρκεῖ νοεῖν ἡμῖν αὐτόθεν ὡς ἄρα καὶ σύμπασα ἡδονὴ σμικρὰ <span class="milestone">[53c]</span> μεγάλης καὶ ὀλίγη πολλῆς, καθαρὰ λύπης, ἡδίων καὶ ἀληθεστέρα καὶ καλλίων γίγνοιτʼ ἄν.</p>
        <p><span class="label">ΠΡΩ.</span> σφόδρα μὲν οὖν, καὶ τό γε παράδειγμα ἱκανόν.</p>
        <p><span class="label">ΣΩ.</span> τί δὲ τὸ τοιόνδε; ἆρα περὶ ἡδονῆς οὐκ ἀκηκόαμεν ὡς ἀεὶ γένεσίς ἐστιν, οὐσία δὲ οὐκ ἔστι τὸ παράπαν ἡδονῆς; κομψοὶ γὰρ δή τινες αὖ τοῦτον τὸν λόγον ἐπιχειροῦσι μηνύειν ἡμῖν, οἷς δεῖ χάριν ἔχειν.</p>
        <p><span class="label">ΠΡΩ.</span> τί δή;</p>
        <p><span class="label">ΣΩ.</span> διαπερανοῦμαί σοι τοῦτʼ αὐτὸ ἐπανερωτῶν, ὦ <span class="milestone">[53d]</span> Πρώταρχε φίλε.</p>
        <p><span class="label">ΠΡΩ.</span> λέγε καὶ ἐρώτα μόνον.</p>
        <p><span class="label">ΣΩ.</span> ἐστὸν δή τινε δύο, τὸ μὲν αὐτὸ καθʼ αὑτό, τὸ δʼ ἀεὶ ἐφιέμενον ἄλλου.</p>
        <p><span class="label">ΠΡΩ.</span> πῶς τούτω καὶ τίνε λέγεις;</p>
        <p><span class="label">ΣΩ.</span> τὸ μὲν σεμνότατον ἀεὶ πεφυκός, τὸ δʼ ἐλλιπὲς ἐκείνου.</p>
        <p><span class="label">ΠΡΩ.</span> λέγʼ ἔτι σαφέστερον.</p>
        <p><span class="label">ΣΩ.</span> παιδικά που καλὰ καὶ ἀγαθὰ τεθεωρήκαμεν ἅμα καὶ ἐραστὰς ἀνδρείους αὐτῶν.</p>
        <p><span class="label">ΠΡΩ.</span> σφόδρα γε.</p>
        <p><span class="label">ΣΩ.</span> τούτοις τοίνυν ἐοικότα δυοῖν οὖσι δύο ἄλλα ζήτει <span class="milestone">[53e]</span> κατὰ πάνθʼ ὅσα λέγομεν εἶναι.</p>
        <p><span class="label">ΠΡΩ.</span> τὸ τρίτον ἔτʼ ἐρῶ; λέγε σαφέστερον, ὦ Σώκρατες, ὅτι λέγεις.</p>
        <p><span class="label">ΣΩ.</span> οὐδέν τι ποικίλον, ὦ Πρώταρχε· ἀλλʼ ὁ λόγος ἐρεσχηλεῖ νῷν, λέγει δʼ ὅτι τὸ μὲν ἕνεκά του τῶν ὄντων ἔστʼ ἀεί, τὸ δʼ οὗ χάριν ἑκάστοτε τὸ τινὸς ἕνεκα γιγνόμενον ἀεὶ γίγνεται.</p>
        <p><span class="label">ΠΡΩ.</span> μόγις ἔμαθον διὰ τὸ πολλάκις λεχθῆναι.</p>
        <p><span class="label">ΣΩ.</span> τάχα δʼ ἴσως, ὦ παῖ, μᾶλλον μαθησόμεθα προελθόντος <span class="milestone">[54a]</span> τοῦ λόγου. </p>
        <p><span class="label">ΠΡΩ.</span> τί γὰρ οὔ;</p>
        <p><span class="label">ΣΩ.</span> δύο δὴ τάδε ἕτερα λάβωμεν.</p>
        <p><span class="label">ΠΡΩ.</span> ποῖα;</p>
        <p><span class="label">ΣΩ.</span> ἓν μέν τι γένεσιν πάντων, τὴν δὲ οὐσίαν ἕτερον ἕν.</p>
        <p><span class="label">ΠΡΩ.</span> δύο ἀποδέχομαί σου ταῦτα, οὐσίαν καὶ γένεσιν.</p>
        <p><span class="label">ΣΩ.</span> ὀρθότατα. πότερον οὖν τούτων ἕνεκα ποτέρου, τὴν γένεσιν οὐσίας ἕνεκα φῶμεν ἢ τὴν οὐσίαν εἶναι γενέσεως ἕνεκα;</p>
        <p><span class="label">ΠΡΩ.</span> τοῦτο ὃ προσαγορεύεται οὐσία εἰ γενέσεως ἕνεκα τοῦτʼ ἔστιν ὅπερ ἐστί, νῦν πυνθάνῃ;</p>
        <p><span class="label">ΣΩ.</span> φαίνομαι.</p>
        <p><span class="label">ΠΡΩ.</span> <span class="milestone">[54b]</span> πρὸς θεῶν ἆρʼ ἂν ἐπανερωτᾷς με τοιόνδε τι; λέγʼ, ὦ Πρώταρχε, μοί, πότερα πλοίων ναυπηγίαν ἕνεκα φῂς γίγνεσθαι μᾶλλον ἢ πλοῖα ἕνεκα ναυπηγίας, καὶ πάνθʼ ὁπόσα τοιαῦτʼ ἐστίν;</p>
        <p><span class="label">ΣΩ.</span> λέγω τοῦτʼ αὐτό, ὦ Πρώταρχε.</p>
        <p><span class="label">ΠΡΩ.</span> τί οὖν οὐκ αὐτὸς ἀπεκρίνω σαυτῷ, ὦ Σώκρατες;</p>
        <p><span class="label">ΣΩ.</span> οὐδὲν ὅτι οὔ· σὺ μέντοι τοῦ λόγου συμμέτεχε.</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> <span class="milestone">[54c]</span> φημὶ δὴ γενέσεως μὲν ἕνεκα φάρμακά τε καὶ πάντα ὄργανα καὶ πᾶσαν ὕλην παρατίθεσθαι πᾶσιν, ἑκάστην δὲ γένεσιν ἄλλην ἄλλης οὐσίας τινὸς ἑκάστης ἕνεκα γίγνεσθαι, σύμπασαν δὲ γένεσιν οὐσίας ἕνεκα γίγνεσθαι συμπάσης.</p>
        <p><span class="label">ΠΡΩ.</span> σαφέστατα μὲν οὖν.</p>
        <p><span class="label">ΣΩ.</span> οὐκοῦν ἡδονή γε, εἴπερ γένεσίς ἐστιν, ἕνεκά τινος οὐσίας ἐξ ἀνάγκης γίγνοιτʼ ἄν.</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> τό γε μὴν οὗ ἕνεκα τὸ ἕνεκά του γιγνόμενον ἀεὶ γίγνοιτʼ ἄν, ἐν τῇ τοῦ ἀγαθοῦ μοίρᾳ ἐκεῖνό ἐστι· τὸ δὲ τινὸς ἕνεκα γιγνόμενον εἰς ἄλλην, ὦ ἄριστε, μοῖραν θετέον.</p>
        <p><span class="label">ΠΡΩ.</span> ἀναγκαιότατον.</p>
        <p><span class="label">ΣΩ.</span> <span class="milestone">[54d]</span> ἆρʼ οὖν ἡδονή γε εἴπερ γένεσίς ἐστιν, εἰς ἄλλην ἢ τὴν τοῦ ἀγαθοῦ μοῖραν αὐτὴν τιθέντες ὀρθῶς θήσομεν;</p>
        <p><span class="label">ΠΡΩ.</span> ὀρθότατα μὲν οὖν.</p>
        <p><span class="label">ΣΩ.</span> οὐκοῦν ὅπερ ἀρχόμενος εἶπον τούτου τοῦ λόγου, τῷ μηνύσαντι τῆς ἡδονῆς πέρι τὸ γένεσιν μέν, οὐσίαν δὲ μηδʼ ἡντινοῦν αὐτῆς εἶναι, χάριν ἔχειν δεῖ· δῆλον γὰρ ὅτι οὗτος τῶν φασκόντων ἡδονὴν ἀγαθὸν εἶναι καταγελᾷ.</p>
        <p><span class="label">ΠΡΩ.</span> σφόδρα γε.</p>
        <p><span class="label">ΣΩ.</span> <span class="milestone">[54e]</span> καὶ μὴν αὑτὸς οὗτος ἑκάστοτε καὶ τῶν ἐν ταῖς γενέσεσιν ἀποτελουμένων καταγελάσεται.</p>
        <p><span class="label">ΠΡΩ.</span> πῶς δὴ καὶ ποίων λέγεις;</p>
        <p><span class="label">ΣΩ.</span> τῶν ὅσοι ἐξιώμενοι ἢ πείνην ἢ δίψαν ἤ τι τῶν τοιούτων, ὅσα γένεσις ἐξιᾶται, χαίρουσι διὰ τὴν γένεσιν ἅτε ἡδονῆς οὔσης αὐτῆς, καί φασι ζῆν οὐκ ἂν δέξασθαι μὴ διψῶντές τε καὶ πεινῶντες καὶ τἆλλα ἅ τις ἂν εἴποι πάντα τὰ ἑπόμενα τοῖς τοιούτοις παθήμασι μὴ πάσχοντες.</p>
        <p><span class="label">ΠΡΩ.</span> <span class="milestone">[55a]</span> ἐοίκασι γοῦν.</p>
        <p><span class="label">ΣΩ.</span> οὐκοῦν τῷ γίγνεσθαί γε τοὐναντίον ἅπαντες τὸ φθείρεσθαι φαῖμεν ἄν.</p>
        <p><span class="label">ΠΡΩ.</span> ἀναγκαῖον.</p>
        <p><span class="label">ΣΩ.</span> τὴν δὴ φθορὰν καὶ γένεσιν αἱροῖτʼ ἄν τις τοῦθʼ αἱρούμενος, ἀλλʼ οὐ τὸν τρίτον ἐκεῖνον βίον, τὸν ἐν ᾧ μήτε χαίρειν μήτε λυπεῖσθαι, φρονεῖν δʼ ἦν δυνατὸν ὡς οἷόν τε καθαρώτατα.</p>
        <p><span class="label">ΠΡΩ.</span> πολλή τις, ὡς ἔοικεν, ὦ Σώκρατες, ἀλογία συμβαίνει γίγνεσθαι, ἐάν τις τὴν ἡδονὴν ὡς ἀγαθὸν ἡμῖν τιθῆται.</p>
        <p><span class="label">ΣΩ.</span> πολλή, ἐπεὶ καὶ τῇδε ἔτι λέγωμεν.</p>
        <p><span class="label">ΠΡΩ.</span> πῇ;</p>
        <p><span class="label">ΣΩ.</span> <span class="milestone">[55b]</span> πῶς οὐκ ἄλογόν ἐστι μηδὲν ἀγαθὸν εἶναι μηδὲ καλὸν μήτε ἐν σώμασι μήτʼ ἐν πολλοῖς ἄλλοις πλὴν ἐν ψυχῇ, καὶ ἐνταῦθα ἡδονὴν μόνον, ἀνδρείαν δὲ ἢ σωφροσύνην ἢ νοῦν ἤ τι τῶν ἄλλων ὅσα ἀγαθὰ εἴληχε ψυχή, μηδὲν τοιοῦτον εἶναι; πρὸς τούτοις δὲ ἔτι τὸν μὴ χαίροντα, ἀλγοῦντα δέ, ἀναγκάζεσθαι φάναι κακὸν εἶναι τότε ὅταν ἀλγῇ, κἂν ᾖ ἄριστος πάντων, καὶ τὸν χαίροντα αὖ, ὅσῳ μᾶλλον χαίρει, <span class="milestone">[55c]</span> τότε ὅταν χαίρῃ, τοσούτῳ διαφέρειν πρὸς ἀρετήν.</p>
        <p><span class="label">ΠΡΩ.</span> πάντʼ ἐστὶ ταῦτα, ὦ Σώκρατες, ὡς δυνατὸν ἀλογώτατα.</p>
        <p><span class="label">ΣΩ.</span> μὴ τοίνυν ἡδονῆς μὲν πάντως ἐξέτασιν πᾶσαν ἐπιχειρῶμεν ποιήσασθαι, νοῦ δὲ καὶ ἐπιστήμης οἷον φειδόμενοι σφόδρα φανῶμεν· γενναίως δέ, εἴ πῄ τι σαθρὸν ἔχει, πᾶν περικρούωμεν, ὡς ὅτι καθαρώτατόν ἐστʼ αὐτῶν φύσει, τοῦτο κατιδόντες εἰς τὴν κρίσιν χρώμεθα τὴν κοινὴν τοῖς τε τούτων καὶ τοῖς τῆς ἡδονῆς μέρεσιν ἀληθεστάτοις.</p>
        <p><span class="label">ΠΡΩ.</span> ὀρθῶς.</p>
        <p><span class="label">ΣΩ.</span> <span class="milestone">[55d]</span> οὐκοῦν ἡμῖν τὸ μὲν οἶμαι δημιουργικόν ἐστι τῆς περὶ τὰ μαθήματα ἐπιστήμης, τὸ δὲ περὶ παιδείαν καὶ τροφήν. ἢ πῶς;</p>
        <p><span class="label">ΠΡΩ.</span> οὕτως.</p>
        <p><span class="label">ΣΩ.</span> ἐν δὴ ταῖς χειροτεχνικαῖς διανοηθῶμεν πρῶτα εἰ τὸ μὲν ἐπιστήμης αὐτῶν μᾶλλον ἐχόμενον, τὸ δʼ ἧττον ἔνι, καὶ δεῖ τὰ μὲν ὡς καθαρώτατα νομίζειν, τὰ δʼ ὡς ἀκαθαρτότερα.</p>
        <p><span class="label">ΠΡΩ.</span> οὐκοῦν χρή.</p>
        <p><span class="label">ΣΩ.</span> τὰς τοίνυν ἡγεμονικὰς διαληπτέον ἑκάστων αὐτῶν χωρίς;</p>
        <p><span class="label">ΠΡΩ.</span> ποίας καὶ πῶς;</p>
        <p><span class="label">ΣΩ.</span> <span class="milestone">[55e]</span> οἷον πασῶν που τεχνῶν ἄν τις ἀριθμητικὴν χωρίζῃ καὶ μετρητικὴν καὶ στατικήν, ὡς ἔπος εἰπεῖν φαῦλον τὸ καταλειπόμενον ἑκάστης ἂν γίγνοιτο.</p>
        <p><span class="label">ΠΡΩ.</span> φαῦλον μὲν δή.</p>
        <p><span class="label">ΣΩ.</span> τὸ γοῦν μετὰ ταῦτʼ εἰκάζειν λείποιτʼ ἂν καὶ τὰς αἰσθήσεις καταμελετᾶν ἐμπειρίᾳ καί τινι τριβῇ, ταῖς τῆς στοχαστικῆς προσχρωμένους δυνάμεσιν ἃς πολλοὶ τέχνας <span class="milestone">[56a]</span> ἐπονομάζουσι, μελέτῃ καὶ πόνῳ τὴν ῥώμην ἀπειργασμένας. </p>
        <p><span class="label">ΠΡΩ.</span> ἀναγκαιότατα λέγεις.</p>
        <p><span class="label">ΣΩ.</span> οὐκοῦν μεστὴ μέν που μουσικὴ πρῶτον, τὸ σύμφωνον ἁρμόττουσα οὐ μέτρῳ ἀλλὰ μελέτης στοχασμῷ, καὶ σύμπασα αὐτῆς αὐλητική, τὸ μέτρον ἑκάστης χορδῆς τῷ στοχάζεσθαι φερομένης θηρεύουσα, ὥστε πολὺ μεμειγμένον ἔχειν τὸ μὴ σαφές, σμικρὸν δὲ τὸ βέβαιον.</p>
        <p><span class="label">ΠΡΩ.</span> ἀληθέστατα.</p>
        <p><span class="label">ΣΩ.</span> <span class="milestone">[56b]</span> καὶ μὴν ἰατρικήν τε καὶ γεωργίαν καὶ κυβερνητικὴν καὶ στρατηγικὴν ὡσαύτως εὑρήσομεν ἐχούσας.</p>
        <p><span class="label">ΠΡΩ.</span> καὶ πάνυ γε.</p>
        <p><span class="label">ΣΩ.</span> τεκτονικὴν δέ γε οἶμαι πλείστοις μέτροις τε καὶ ὀργάνοις χρωμένην τὰ πολλὴν ἀκρίβειαν αὐτῇ πορίζοντα τεχνικωτέραν τῶν πολλῶν ἐπιστημῶν παρέχεται.</p>
        <p><span class="label">ΠΡΩ.</span> πῇ;</p>
        <p><span class="label">ΣΩ.</span> κατά τε ναυπηγίαν καὶ κατʼ οἰκοδομίαν καὶ ἐν πολλοῖς ἄλλοις τῆς ξυλουργικῆς. κανόνι γὰρ οἶμαι καὶ <span class="milestone">[56c]</span> τόρνῳ χρῆται καὶ διαβήτῃ καὶ στάθμῃ καί τινι προσαγωγίῳ κεκομψευμένῳ.</p>
        <p><span class="label">ΠΡΩ.</span> καὶ πάνυ γε, ὦ Σώκρατες, ὀρθῶς λέγεις.</p>
        <p><span class="label">ΣΩ.</span> θῶμεν τοίνυν διχῇ τὰς λεγομένας τέχνας, τὰς μὲν μουσικῇ συνεπομένας ἐν τοῖς ἔργοις ἐλάττονος ἀκριβείας μετισχούσας, τὰς δὲ τεκτονικῇ πλείονος.</p>
        <p><span class="label">ΠΡΩ.</span> κείσθω.</p>
        <p><span class="label">ΣΩ.</span> τούτων δὲ ταύτας ἀκριβεστάτας εἶναι τέχνας, ἃς νυνδὴ πρώτας εἴπομεν.</p>
        <p><span class="label">ΠΡΩ.</span> ἀριθμητικὴν φαίνῃ μοι λέγειν καὶ ὅσας μετὰ ταύτης τέχνας ἐφθέγξω νυνδή.</p>
        <p><span class="label">ΣΩ.</span> <span class="milestone">[56d]</span> πάνυ μὲν οὖν. ἀλλʼ, ὦ Πρώταρχε, ἆρʼ οὐ διττὰς αὖ καὶ ταύτας λεκτέον; ἢ πῶς;</p>
        <p><span class="label">ΠΡΩ.</span> ποίας δὴ λέγεις;</p>
        <p><span class="label">ΣΩ.</span> ἀριθμητικὴν πρῶτον ἆρʼ οὐκ ἄλλην μέν τινα τὴν τῶν πολλῶν φατέον, ἄλλην δʼ αὖ τὴν τῶν φιλοσοφούντων;</p>
        <p><span class="label">ΠΡΩ.</span> πῇ ποτε διορισάμενος οὖν ἄλλην, τὴν δὲ ἄλλην θείη τις ἂν ἀριθμητικήν;</p>
        <p><span class="label">ΣΩ.</span> οὐ σμικρὸς ὅρος, ὦ Πρώταρχε. οἱ μὲν γάρ που μονάδας ἀνίσους καταριθμοῦνται τῶν περὶ ἀριθμόν, οἷον στρατόπεδα δύο καὶ βοῦς δύο καὶ δύο τὰ σμικρότατα ἢ καὶ <span class="milestone">[56e]</span> τὰ πάντων μέγιστα· οἱ δʼ οὐκ ἄν ποτε αὐτοῖς συνακολουθήσειαν, εἰ μὴ μονάδα μονάδος ἑκάστης τῶν μυρίων μηδεμίαν ἄλλην ἄλλης διαφέρουσάν τις θήσει.</p>
        <p><span class="label">ΠΡΩ.</span> καὶ μάλα εὖ λέγεις οὐ σμικρὰν διαφορὰν τῶν περὶ ἀριθμὸν τευταζόντων, ὥστε λόγον ἔχειν δύʼ αὐτὰς εἶναι.</p>
        <p><span class="label">ΣΩ.</span> τί δέ; λογιστικὴ καὶ μετρητικὴ ἡ κατὰ τεκτονικὴν καὶ κατʼ ἐμπορικὴν τῆς κατὰ φιλοσοφίαν γεωμετρίας τε καὶ <span class="milestone">[57a]</span> λογισμῶν καταμελετωμένων—πότερον ὡς μία ἑκατέρα λεκτέον ἢ δύο τιθῶμεν; </p>
        <p><span class="label">ΠΡΩ.</span> τῇ πρόσθεν ἑπόμενος ἔγωγʼ ἂν δύο κατὰ τὴν ἐμὴν ψῆφον τιθείην ἑκατέραν τούτων.</p>
        <p><span class="label">ΣΩ.</span> ὀρθῶς. οὗ δʼ ἕνεκα ταῦτα προηνεγκάμεθα εἰς τὸ μέσον, ἆρα ἐννοεῖς;</p>
        <p><span class="label">ΠΡΩ.</span> ἴσως, ἀλλὰ σὲ βουλοίμην ἂν ἀποφήνασθαι τὸ νῦν ἐρωτώμενον.</p>
        <p><span class="label">ΣΩ.</span> δοκεῖ τοίνυν ἔμοιγε οὗτος ὁ λόγος, οὐχ ἧττον ἢ ὅτε λέγειν αὐτὸν ἠρχόμεθα, ταῖς ἡδοναῖς ζητῶν ἀντίστροφον ἐνταῦθα προβεβληκέναι σκοπῶν ἆρά ἐστί τις ἑτέρας <span class="milestone">[57b]</span> ἄλλη καθαρωτέρα ἐπιστήμης ἐπιστήμη, καθάπερ ἡδονῆς ἡδονή.</p>
        <p><span class="label">ΠΡΩ.</span> καὶ μάλα σαφὲς τοῦτό γε, ὅτι ταῦθʼ ἕνεκα τούτων ἐπικεχείρηκεν.</p>
        <p><span class="label">ΣΩ.</span> τί οὖν; ἆρʼ οὐκ ἐν μὲν τοῖς ἔμπροσθεν ἐπʼ ἄλλοις ἄλλην τέχνην οὖσαν ἀνηυρήκειν σαφεστέραν καὶ ἀσαφεστέραν ἄλλην ἄλλης;</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> ἐν τούτοις δὲ ἆρʼ οὔ τινα τέχνην ὡς ὁμώνυμον φθεγξάμενος, εἰς δόξαν καταστήσας ὡς μιᾶς, πάλιν ὡς <span class="milestone">[57c]</span> δυοῖν ἐπανερωτᾷ τούτοιν αὐτοῖν τὸ σαφὲς καὶ τὸ καθαρὸν περὶ ταῦτα πότερον ἡ τῶν φιλοσοφούντων ἢ μὴ φιλοσοφούντων ἀκριβέστερον ἔχει;</p>
        <p><span class="label">ΠΡΩ.</span> καὶ μάλα δοκεῖ μοι τοῦτο διερωτᾶν.</p>
        <p><span class="label">ΣΩ.</span> τίνʼ οὖν, ὦ Πρώταρχε, αὐτῷ δίδομεν ἀπόκρισιν;</p>
        <p><span class="label">ΠΡΩ.</span> ὦ Σώκρατες, εἰς θαυμαστὸν διαφορᾶς μέγεθος εἰς σαφήνειαν προεληλύθαμεν ἐπιστημῶν.</p>
        <p><span class="label">ΣΩ.</span> οὐκοῦν ἀποκρινούμεθα ῥᾷον;</p>
        <p><span class="label">ΠΡΩ.</span> τί μήν; καὶ εἰρήσθω γε ὅτι πολὺ μὲν αὗται τῶν ἄλλων τεχνῶν διαφέρουσι, τούτων δʼ αὐτῶν αἱ περὶ τὴν <span class="milestone">[57d]</span> τῶν ὄντως φιλοσοφούντων ὁρμὴν ἀμήχανον ἀκριβείᾳ καὶ ἀληθείᾳ περὶ μέτρα τε καὶ ἀριθμοὺς διαφέρουσιν.</p>
        <p><span class="label">ΣΩ.</span> ἔστω ταῦτα κατὰ σέ, καὶ σοὶ δὴ πιστεύοντες θαρροῦντες ἀποκρινόμεθα τοῖς δεινοῖς περὶ λόγων ὁλκήν—</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> ὡς εἰσὶ δύο ἀριθμητικαὶ καὶ δύο μετρητικαὶ καὶ ταύταις ἄλλαι τοιαῦται συνεπόμεναι συχναί, τὴν διδυμότητα ἔχουσαι ταύτην, ὀνόματος δὲ ἑνὸς κεκοινωμέναι.</p>
        <p><span class="label">ΠΡΩ.</span> <span class="milestone">[57e]</span> διδῶμεν τύχῃ ἀγαθῇ τούτοις οὓς φῂς δεινοὺς εἶναι ταύτην τὴν ἀπόκρισιν, ὦ Σώκρατες.</p>
        <p><span class="label">ΣΩ.</span> ταύτας οὖν λέγομεν ἐπιστήμας ἀκριβεῖς μάλιστʼ εἶναι;</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> ἀλλʼ ἡμᾶς, ὦ Πρώταρχε, ἀναίνοιτʼ ἂν ἡ τοῦ διαλέγεσθαι δύναμις, εἴ τινα πρὸ αὐτῆς ἄλλην κρίναιμεν.</p>
        <p><span class="label">ΠΡΩ.</span> τίνα δὲ ταύτην αὖ δεῖ λέγειν;</p>
        <p><span class="label">ΣΩ.</span> <span class="milestone">[58a]</span> δῆλον ὁτιὴ πᾶς ἂν τήν γε νῦν λεγομένην γνοίη· τὴν γὰρ περὶ τὸ ὂν καὶ τὸ ὄντως καὶ τὸ κατὰ ταὐτὸν ἀεὶ πεφυκὸς πάντως ἔγωγε οἶμαι ἡγεῖσθαι σύμπαντας ὅσοις νοῦ καὶ σμικρὸν προσήρτηται μακρῷ ἀληθεστάτην εἶναι γνῶσιν. σὺ δὲ τί; πῶς τοῦτο, ὦ Πρώταρχε, διακρίνοις ἄν;</p>
        <p><span class="label">ΠΡΩ.</span> ἤκουον μὲν ἔγωγε, ὦ Σώκρατες, ἑκάστοτε Γοργίου πολλάκις ὡς ἡ τοῦ πείθειν πολὺ διαφέροι πασῶν τεχνῶν <span class="milestone">[58b]</span>—πάντα γὰρ ὑφʼ αὑτῇ δοῦλα διʼ ἑκόντων ἀλλʼ οὐ διὰ βίας ποιοῖτο, καὶ μακρῷ ἀρίστη πασῶν εἴη τῶν τεχνῶν—νῦν δʼ οὔτε σοὶ οὔτε δὴ ἐκείνῳ βουλοίμην ἂν ἐναντία τίθεσθαι.</p>
        <p><span class="label">ΣΩ.</span>τὰ ὅπλα μοι δοκεῖς βουληθεὶς εἰπεῖν αἰσχυνθεὶς ἀπολιπεῖν.</p>
        <p><span class="label">ΠΡΩ.</span> ἔστω νῦν ταῦτα ταύτῃ ὅπῃ σοι δοκεῖ.</p>
        <p><span class="label">ΣΩ.</span> ἆρʼ οὖν αἴτιος ἐγὼ τοῦ μὴ καλῶς ὑπολαβεῖν σε;</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> οὐκ, ὦ φίλε Πρώταρχε, τοῦτο ἔγωγε ἐζήτουν πω, <span class="milestone">[58c]</span> τίς τέχνη ἢ τίς ἐπιστήμη πασῶν διαφέρει τῷ μεγίστη καὶ ἀρίστη καὶ πλεῖστα ὠφελοῦσα ἡμᾶς, ἀλλὰ τίς ποτε τὸ σαφὲς καὶ τἀκριβὲς καὶ τὸ ἀληθέστατον ἐπισκοπεῖ, κἂν εἰ σμικρὰ καὶ σμικρὰ ὀνινᾶσα, τοῦτʼ ἔστιν ὃ νῦν δὴ ζητοῦμεν. ἀλλʼ ὅρα—οὐδὲ γὰρ ἀπεχθήσῃ Γοργίᾳ, τῇ μὲν ἐκείνου ὑπάρχειν τέχνῃ διδοὺς πρὸς χρείαν τοῖς ἀνθρώποις κρατεῖν, ᾗ δʼ εἶπον ἐγὼ νῦν πραγματείᾳ, καθάπερ τοῦ λευκοῦ πέρι τότε ἔλεγον, κἂν εἰ σμικρόν, καθαρὸν δʼ εἴη, τοῦ πολλοῦ <span class="milestone">[58d]</span> καὶ μὴ τοιούτου διαφέρειν, τούτῳ γʼ αὐτῷ τῷ ἀληθεστάτῳ, καὶ νῦν δὴ σφόδρα διανοηθέντες καὶ ἱκανῶς διαλογισάμενοι, μήτʼ εἴς τινας ὠφελίας ἐπιστημῶν βλέψαντες μήτε τινὰς εὐδοκιμίας, ἀλλʼ εἴ τις πέφυκε τῆς ψυχῆς ἡμῶν δύναμις ἐρᾶν τε τοῦ ἀληθοῦς καὶ πάντα ἕνεκα τούτου πράττειν, ταύτην εἴπωμεν διεξερευνησάμενοι—τὸ καθαρὸν νοῦ τε καὶ φρονήσεως εἰ ταύτην μάλιστα ἐκ τῶν εἰκότων ἐκτῆσθαι φαῖμεν ἂν ἤ τινα ἑτέραν ταύτης κυριωτέραν ἡμῖν ζητητέον.</p>
        <p><span class="label">ΠΡΩ.</span> <span class="milestone">[58e]</span> ἀλλὰ σκοπῶ, καὶ χαλεπὸν οἶμαι συγχωρῆσαί τινα ἄλλην ἐπιστήμην ἢ τέχνην τῆς ἀληθείας ἀντέχεσθαι μᾶλλον ἢ ταύτην.</p>
        <p><span class="label">ΣΩ.</span> ἆρʼ οὖν ἐννοήσας τὸ τοιόνδε εἴρηκας ὃ λέγεις νῦν, ὡς αἱ πολλαὶ τέχναι, καὶ ὅσοι περὶ ταῦτα πεπόνηνται, <span class="milestone">[59a]</span> πρῶτον μὲν δόξαις χρῶνται καὶ τὰ περὶ δόξαν ζητοῦσι συντεταμένως; εἴ τε καὶ περὶ φύσεως ἡγεῖταί τις ζητεῖν, οἶσθʼ ὅτι τὰ περὶ τὸν κόσμον τόνδε, ὅπῃ τε γέγονεν καὶ ὅπῃ πάσχει τι καὶ ὅπῃ ποιεῖ, ταῦτα ζητεῖ διὰ βίου; φαῖμεν ἂν ταῦτα, ἢ πῶς; </p>
        <p><span class="label">ΠΡΩ.</span> οὕτως.</p>
        <p><span class="label">ΣΩ.</span> οὐκοῦν οὐ περὶ τὰ ὄντα ἀεί, περὶ δὲ τὰ γιγνόμενα καὶ γενησόμενα καὶ γεγονότα ἡμῶν ὁ τοιοῦτος ἀνῄρηται τὸν πόνον;</p>
        <p><span class="label">ΠΡΩ.</span> ἀληθέστατα.</p>
        <p><span class="label">ΣΩ.</span> τούτων οὖν τι σαφὲς ἂν φαῖμεν τῇ ἀκριβεστάτῃ <span class="milestone">[59b]</span> ἀληθείᾳ γίγνεσθαι, ὧν μήτε ἔσχε μηδὲν πώποτε κατὰ ταὐτὰ μήθʼ ἕξει μήτε εἰς τὸ νῦν παρὸν ἔχει;</p>
        <p><span class="label">ΠΡΩ.</span> καὶ πῶς;</p>
        <p><span class="label">ΣΩ.</span> περὶ οὖν τὰ μὴ κεκτημένα βεβαιότητα μηδʼ ἡντινοῦν πῶς ἄν ποτε βέβαιον γίγνοιθʼ ἡμῖν καὶ ὁτιοῦν;</p>
        <p><span class="label">ΠΡΩ.</span> οἶμαι μὲν οὐδαμῶς.</p>
        <p><span class="label">ΣΩ.</span> οὐδʼ ἄρα νοῦς οὐδέ τις ἐπιστήμη περὶ αὐτά ἐστιν τὸ ἀληθέστατον ἔχουσα.</p>
        <p><span class="label">ΠΡΩ.</span> οὔκουν εἰκός γε.</p>
        <p><span class="label">ΣΩ.</span> τὸν μὲν δὴ σὲ καὶ ἐμὲ καὶ Γοργίαν καὶ Φίληβον χρὴ συχνὰ χαίρειν ἐᾶν, τόδε δὲ διαμαρτύρασθαι τῷ λόγῳ.</p>
        <p><span class="label">ΠΡΩ.</span> <span class="milestone">[59c]</span> τὸ ποῖον;</p>
        <p><span class="label">ΣΩ.</span> ὡς ἢ περὶ ἐκεῖνα ἔσθʼ ἡμῖν τό τε βέβαιον καὶ τὸ καθαρὸν καὶ ἀληθὲς καὶ ὃ δὴ λέγομεν εἰλικρινές, περὶ τὰ ἀεὶ κατὰ τὰ αὐτὰ ὡσαύτως ἀμεικτότατα ἔχοντα, ἢ δεύτερος ἐκείνων ὅτι μάλιστά ἐστι συγγενές· τὰ δʼ ἄλλα πάντα δεύτερά τε καὶ ὕστερα λεκτέον.</p>
        <p><span class="label">ΠΡΩ.</span> ἀληθέστατα λέγεις.</p>
        <p><span class="label">ΣΩ.</span> τὰ δὴ τῶν ὀνομάτων περὶ τὰ τοιαῦτα κάλλιστα ἆρʼ οὐ τοῖς καλλίστοις δικαιότατον ἀπονέμειν;</p>
        <p><span class="label">ΠΡΩ.</span> εἰκός γε.</p>
        <p><span class="label">ΣΩ.</span> <span class="milestone">[59d]</span> οὐκοῦν νοῦς ἐστι καὶ φρόνησις ἅ γʼ ἄν τις τιμήσειε μάλιστα ὀνόματα;</p>
        <p><span class="label">ΠΡΩ.</span> ναί.</p>
        <p><span class="label">ΣΩ.</span> ταῦτʼ ἄρα ἐν ταῖς περὶ τὸ ὂν ὄντως ἐννοίαις ἐστὶν ἀπηκριβωμένα ὀρθῶς κείμενα καλεῖσθαι.</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> καὶ μὴν ἅ γε εἰς τὴν κρίσιν ἐγὼ τότε παρεσχόμην οὐκ ἄλλʼ ἐστὶν ἢ ταῦτα τὰ ὀνόματα.</p>
        <p><span class="label">ΠΡΩ.</span> τί μήν, ὦ Σώκρατες;</p>
        <p><span class="label">ΣΩ.</span> εἶεν. τὸ μὲν δὴ φρονήσεώς τε καὶ ἡδονῆς πέρι <span class="milestone">[59e]</span> πρὸς τὴν ἀλλήλων μεῖξιν εἴ τις φαίη καθαπερεὶ δημιουργοῖς ἡμῖν ἐξ ὧν ἢ ἐν οἷς δεῖ δημιουργεῖν τι παρακεῖσθαι, καλῶς ἂν τῷ λόγῳ ἀπεικάζοι.</p>
        <p><span class="label">ΠΡΩ.</span> καὶ μάλα.</p>
        <p><span class="label">ΣΩ.</span> τὸ δὴ μετὰ ταῦτα ἆρʼ οὐ μειγνύναι ἐπιχειρητέον;</p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> οὐκοῦν τάδε προειποῦσι καὶ ἀναμνήσασιν ἡμᾶς αὐτοὺς ὀρθότερον ἂν ἔχοι;</p>
        <p><span class="label">ΠΡΩ.</span> τὰ ποῖα;</p>
        <p><span class="label">ΣΩ.</span> ἃ καὶ πρότερον ἐμνήσθημεν· εὖ δʼ ἡ παροιμία<span class="milestone">[60a]</span> δοκεῖ ἔχειν, τὸ καὶ δὶς καὶ τρὶς τό γε καλῶς ἔχον ἐπαναπολεῖν τῷ λόγῳ δεῖν. </p>
        <p><span class="label">ΠΡΩ.</span> τί μήν;</p>
        <p><span class="label">ΣΩ.</span> φέρε δὴ πρὸς Διός· οἶμαι γὰρ οὑτωσί πως τὰ τότε λεχθέντα ῥηθῆναι.</p>
        <p><span class="label">ΠΡΩ.</span> πῶς;</p>
        <p><span class="label">ΣΩ.</span> Φίληβός φησι τὴν ἡδονὴν σκοπὸν ὀρθὸν πᾶσι ζῴοις γεγονέναι καὶ δεῖν πάντας τούτου στοχάζεσθαι, καὶ δὴ καὶ τἀγαθὸν τοῦτʼ αὐτὸ εἶναι σύμπασι, καὶ δύο ὀνόματα, ἀγαθὸν καὶ ἡδύ, ἑνί τινι καὶ φύσει μιᾷ τούτω ὀρθῶς <span class="milestone">[60b]</span> τεθέντʼ ἔχειν· Σωκράτης δʼ ἓν μὲν οὔ φησι τοῦτʼ εἶναι, δύο δὲ καθάπερ τὰ ὀνόματα, καὶ τό τε ἀγαθὸν καὶ ἡδὺ διάφορον ἀλλήλων φύσιν ἔχειν, μᾶλλον δὲ μέτοχον εἶναι τῆς τοῦ ἀγαθοῦ μοίρας τὴν φρόνησιν ἢ τὴν ἡδονήν. οὐ ταῦτʼ ἔστιν τε καὶ ἦν τὰ τότε λεγόμενα, ὦ Πρώταρχε;</p>
        <p><span class="label">ΠΡΩ.</span> σφόδρα μὲν οὖν.</p>
        <p><span class="label">ΣΩ.</span> οὐκοῦν καὶ τόδε καὶ τότε καὶ νῦν ἡμῖν ἂν συνομολογοῖτο;</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> τὴν τἀγαθοῦ διαφέρειν φύσιν τῷδε τῶν ἄλλων.</p>
        <p><span class="label">ΠΡΩ.</span> <span class="milestone">[60c]</span> τίνι;</p>
        <p><span class="label">ΣΩ.</span> ὧι παρείη τοῦτʼ ἀεὶ τῶν ζῴων διὰ τέλους πάντως καὶ πάντῃ, μηδενὸς ἑτέρου ποτὲ ἔτι προσδεῖσθαι, τὸ δὲ ἱκανὸν τελεώτατον ἔχειν. οὐχ οὕτως;</p>
        <p><span class="label">ΠΡΩ.</span> οὕτω μὲν οὖν.</p>
        <p><span class="label">ΣΩ.</span> οὐκοῦν τῷ λόγῳ ἐπειράθημεν χωρὶς ἑκάτερον ἑκατέρου θέντες εἰς τὸν βίον ἑκάστων, ἄμεικτον μὲν ἡδονὴν φρονήσει, φρόνησιν δὲ ὡσαύτως ἡδονῆς μηδὲ τὸ σμικρότατον ἔχουσαν;</p>
        <p><span class="label">ΠΡΩ.</span> ἦν ταῦτα.</p>
        <p><span class="label">ΣΩ.</span> μῶν οὖν ἡμῖν αὐτῶν τότε πότερον ἱκανὸν ἔδοξεν <span class="milestone">[60d]</span> εἶναί τῳ;</p>
        <p><span class="label">ΠΡΩ.</span> καὶ πῶς;</p>
        <p><span class="label">ΣΩ.</span> εἰ δέ γε παρηνέχθημέν τι τότε, νῦν ὁστισοῦν ἐπαναλαβὼν ὀρθότερον εἰπάτω, μνήμην καὶ φρόνησιν καὶ ἐπιστήμην καὶ ἀληθῆ δόξαν τῆς αὐτῆς ἰδέας τιθέμενος καὶ σκοπῶν εἴ τις ἄνευ τούτων δέξαιτʼ ἄν οἱ καὶ ὁτιοῦν εἶναι ἢ καὶ γίγνεσθαι, μὴ ὅτι δή γε ἡδονὴν εἴθʼ ὡς πλείστην εἴθʼ ὡς σφοδροτάτην, ἣν μήτε ἀληθῶς δοξάζοι χαίρειν μήτε τὸ παράπαν γιγνώσκοι τί ποτε πέπονθε πάθος μήτʼ αὖ <span class="milestone">[60e]</span> μνήμην τοῦ πάθους μηδʼ ὁντινοῦν χρόνον ἔχοι. ταὐτὰ δὲ λεγέτω καὶ περὶ φρονήσεως, εἴ τις ἄνευ πάσης ἡδονῆς καὶ τῆς βραχυτάτης δέξαιτʼ ἂν φρόνησιν ἔχειν μᾶλλον ἢ μετά τινων ἡδονῶν ἢ πάσας ἡδονὰς χωρὶς φρονήσεως μᾶλλον ἢ μετὰ φρονήσεως αὖ τινος.</p>
        <p><span class="label">ΠΡΩ.</span> οὐκ ἔστιν, ὦ Σώκρατες, ἀλλʼ οὐδὲν δεῖ ταῦτά γε πολλάκις ἐπερωτᾶν.</p>
        <p><span class="label">ΣΩ.</span> <span class="milestone">[61a]</span> οὐκοῦν τό γε τέλεον καὶ πᾶσιν αἱρετὸν καὶ τὸ παντάπασιν ἀγαθὸν οὐδέτερον ἂν τούτων εἴη;</p>
        <p><span class="label">ΠΡΩ.</span> πῶς γὰρ ἄν;</p>
        <p><span class="label">ΣΩ.</span> τὸ τοίνυν ἀγαθὸν ἤτοι σαφῶς ἢ καί τινα τύπον αὐτοῦ ληπτέον, ἵνʼ, ὅπερ ἐλέγομεν, δευτερεῖα ὅτῳ δώσομεν ἔχωμεν.</p>
        <p><span class="label">ΠΡΩ.</span> ὀρθότατα λέγεις.</p>
        <p><span class="label">ΣΩ.</span> οὐκοῦν ὁδὸν μέν τινα ἐπὶ τἀγαθὸν εἰλήφαμεν;</p>
        <p><span class="label">ΠΡΩ.</span> τίνα;</p>
        <p><span class="label">ΣΩ.</span> καθάπερ εἴ τίς τινα ἄνθρωπον ζητῶν τὴν οἴκησιν <span class="milestone">[61b]</span> πρῶτον ὀρθῶς ἵνʼ οἰκεῖ πύθοιτο αὐτοῦ, μέγα τι δήπου πρὸς τὴν εὕρεσιν ἂν ἔχοι τοῦ ζητουμένου.</p>
        <p><span class="label">ΠΡΩ.</span> πῶς δʼ οὔ;</p>
        <p><span class="label">ΣΩ.</span> καὶ νῦν δή τις λόγος ἐμήνυσεν ἡμῖν, ὥσπερ καὶ κατʼ ἀρχάς, μὴ ζητεῖν ἐν τῷ ἀμείκτῳ βίῳ τἀγαθὸν ἀλλʼ ἐν τῷ μεικτῷ.</p>
        <p><span class="label">ΠΡΩ.</span> πάνυ γε.</p>
        <p><span class="label">ΣΩ.</span> ἐλπὶς μὴν πλείων ἐν τῷ μειχθέντι καλῶς τὸ ζητούμενον ἔσεσθαι φανερώτερον ἢ ἐν τῷ μή;</p>
        <p><span class="label">ΠΡΩ.</span> πολύ γε.</p>
        <p><span class="label">ΣΩ.</span> τοῖς δὴ θεοῖς, ὦ Πρώταρχε, εὐχόμενοι κεραννύωμεν, <span class="milestone">[61c]</span> εἴτε Διόνυσος εἴτε Ἥφαιστος εἴθʼ ὅστις θεῶν ταύτην τὴν τιμὴν εἴληχε τῆς συγκράσεως.</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> καὶ μὴν καθάπερ ἡμῖν οἰνοχόοις τισὶ παρεστᾶσι κρῆναι—μέλιτος μὲν ἂν ἀπεικάζοι τις τὴν τῆς ἡδονῆς, τὴν δὲ τῆς φρονήσεως νηφαντικὴν καὶ ἄοινον αὐστηροῦ καὶ ὑγιεινοῦ τινος ὕδατος—ἃς προθυμητέον ὡς κάλλιστα συμμειγνύναι.</p>
        <p><span class="label">ΠΡΩ.</span> πῶς γὰρ οὔ;</p>
        <p><span class="label">ΣΩ.</span> <span class="milestone">[61d]</span> φέρε δὴ πρότερον· ἆρα πᾶσαν ἡδονὴν πάσῃ φρονήσει μειγνύντες τοῦ καλῶς ἂν μάλιστα ἐπιτύχοιμεν;</p>
        <p><span class="label">ΠΡΩ.</span> ἴσως.</p>
        <p><span class="label">ΣΩ.</span> ἀλλʼ οὐκ ἀσφαλές. ᾗ δὲ ἀκινδυνότερον ἂν μειγνύοιμεν, δόξαν μοι δοκῶ τινα ἀποφήνασθαι ἄν.</p>
        <p><span class="label">ΠΡΩ.</span> λέγε τίνα.</p>
        <p><span class="label">ΣΩ.</span> ἦν ἡμῖν ἡδονή τε ἀληθῶς, ὡς οἰόμεθα, μᾶλλον ἑτέρας ἄλλη καὶ δὴ καὶ τέχνη τέχνης ἀκριβεστέρα;</p>
        <p><span class="label">ΠΡΩ.</span> πῶς γὰρ οὔ;</p>
        <p><span class="label">ΣΩ.</span> καὶ ἐπιστήμη δὴ ἐπιστήμης διάφορος, ἡ μὲν ἐπὶ <span class="milestone">[61e]</span> τὰ γιγνόμενα καὶ ἀπολλύμενα ἀποβλέπουσα, ἡ δʼ ἐπὶ τὰ μήτε γιγνόμενα μήτε ἀπολλύμενα, κατὰ ταὐτὰ δὲ καὶ ὡσαύτως ὄντα ἀεί. ταύτην εἰς τὸ ἀληθὲς ἐπισκοπούμενοι ἡγησάμεθα ἐκείνης ἀληθεστέραν εἶναι.</p>
        <p><span class="label">ΠΡΩ.</span> πάνυ μὲν οὖν ὀρθῶς.</p>
        <p><span class="label">ΣΩ.</span> οὐκοῦν εἰ τἀληθέστατα τμήματα ἑκατέρας ἴδοιμεν πρῶτον συμμείξαντες, ἆρα ἱκανὰ ταῦτα συγκεκραμένα τὸν ἀγαπητότατον βίον ἀπεργασάμενα παρέχειν ἡμῖν, ἤ τινος ἔτι προσδεόμεθα καὶ τῶν μὴ τοιούτων;</p>
        <p><span class="label">ΠΡΩ.</span> <span class="milestone">[62a]</span> ἐμοὶ γοῦν δοκεῖ δρᾶν οὕτως.</p>
        <p><span class="label">ΣΩ.</span> ἔστω δή τις ἡμῖν φρονῶν ἄνθρωπος αὐτῆς περὶ δικαιοσύνης ὅτι ἔστιν, καὶ λόγον ἔχων ἑπόμενον τῷ νοεῖν, καὶ δὴ καὶ περὶ τῶν ἄλλων πάντων τῶν ὄντων ὡσαύτως διανοούμενος.</p>
        <p><span class="label">ΠΡΩ.</span> ἔστω γὰρ οὖν.</p>
        <p><span class="label">ΣΩ.</span> ἆρʼ οὖν οὗτος ἱκανῶς ἐπιστήμης ἕξει, κύκλου μὲν καὶ σφαίρας αὐτῆς τῆς θείας τὸν λόγον ἔχων, τὴν δὲ ἀνθρωπίνην ταύτην σφαῖραν καὶ τοὺς κύκλους τούτους ἀγνοῶν, <span class="milestone">[62b]</span> καὶ χρώμενος ἐν οἰκοδομίᾳ καὶ τοῖς ἄλλοις ὁμοίως κανόσι καὶ τοῖς κύκλοις;</p>
        <p><span class="label">ΠΡΩ.</span> γελοίαν διάθεσιν ἡμῶν, ὦ Σώκρατες, ἐν ταῖς θείαις οὖσαν μόνον ἐπιστήμαις λέγομεν.</p>
        <p><span class="label">ΣΩ.</span> πῶς φῄς; ἦ τοῦ ψευδοῦς κανόνος ἅμα καὶ τοῦ κύκλου τὴν οὐ βέβαιον οὐδὲ καθαρὰν τέχνην ἐμβλητέον κοινῇ καὶ συγκρατέον;</p>
        <p><span class="label">ΠΡΩ.</span> ἀναγκαῖον γάρ, εἰ μέλλει τις ἡμῶν καὶ τὴν ὁδὸν ἑκάστοτε ἐξευρήσειν οἴκαδε.</p>
        <p><span class="label">ΣΩ.</span> <span class="milestone">[62c]</span> ἦ καὶ μουσικήν, ἣν ὀλίγον ἔμπροσθεν ἔφαμεν στοχάσεώς τε καὶ μιμήσεως μεστὴν οὖσαν καθαρότητος ἐνδεῖν;</p>
        <p><span class="label">ΠΡΩ.</span> ἀναγκαῖον φαίνεται ἔμοιγε, εἴπερ γε ἡμῶν ὁ βίος ἔσται καὶ ὁπωσοῦν ποτε βίος.</p>
        <p><span class="label">ΣΩ.</span> βούλει δῆτα, ὥσπερ θυρωρὸς ὑπʼ ὄχλου τις ὠθούμενος καὶ βιαζόμενος, ἡττηθεὶς ἀναπετάσας τὰς θύρας ἀφῶ πάσας τὰς ἐπιστήμας εἰσρεῖν καὶ μείγνυσθαι ὁμοῦ καθαρᾷ τὴν ἐνδεεστέραν;</p>
        <p><span class="label">ΠΡΩ.</span> <span class="milestone">[62d]</span> οὔκουν ἔγωγε οἶδα, ὦ Σώκρατες, ὅτι τις ἂν βλάπτοιτο πάσας λαβὼν τὰς ἄλλας ἐπιστήμας, ἔχων τὰς πρώτας.</p>
        <p><span class="label">ΣΩ.</span> μεθιῶ δὴ τὰς συμπάσας ῥεῖν εἰς τὴν τῆς Ὁμήρου καὶ μάλα ποιητικῆς μισγαγκείας ὑποδοχήν;</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> μεθεῖνται· καὶ πάλιν ἐπὶ τὴν τῶν ἡδονῶν πηγὴν ἰτέον. ὡς γὰρ διενοήθημεν αὐτὰς μειγνύναι, τὰ τῶν ἀληθῶν μόρια πρῶτον, οὐκ ἐξεγένεθʼ ἡμῖν, ἀλλὰ διὰ τὸ πᾶσαν ἀγαπᾶν ἐπιστήμην εἰς ταὐτὸν μεθεῖμεν ἁθρόας καὶ πρόσθεν <span class="milestone">[62e]</span> τῶν ἡδονῶν.</p>
        <p><span class="label">ΠΡΩ.</span> ἀληθέστατα λέγεις.</p>
        <p><span class="label">ΣΩ.</span> ὥρα δὴ βουλεύεσθαι νῷν καὶ περὶ τῶν ἡδονῶν, πότερα καὶ ταύτας πάσας ἁθρόας ἀφετέον ἢ καὶ τούτων πρώτας μεθετέον ἡμῖν ὅσαι ἀληθεῖς.</p>
        <p><span class="label">ΠΡΩ.</span> πολύ τι διαφέρει πρός γε ἀσφάλειαν πρώτας τὰς ἀληθεῖς ἀφεῖναι.</p>
        <p><span class="label">ΣΩ.</span> μεθείσθων δή. τί δὲ μετὰ ταῦτα; ἆρʼ οὐκ εἰ μέν τινες ἀναγκαῖαι, καθάπερ ἐκεῖ, συμμεικτέον καὶ ταύτας;</p>
        <p><span class="label">ΠΡΩ.</span> τί δʼ οὔ; τάς γε ἀναγκαίας δήπουθεν.</p>
        <p><span class="label">ΣΩ.</span> <span class="milestone">[63a]</span> εἰ δέ γε καί, καθάπερ τὰς τέχνας πάσας ἀβλαβές τε καὶ ὠφέλιμον ἦν ἐπίστασθαι διὰ βίου, καὶ νῦν δὴ ταὐτὰ λέγομεν περὶ τῶν ἡδονῶν, εἴπερ πάσας ἡδονὰς ἥδεσθαι διὰ βίου συμφέρον τε ἡμῖν ἐστι καὶ ἀβλαβὲς ἅπασι, πάσας συγκρατέον.</p>
        <p><span class="label">ΠΡΩ.</span> πῶς οὖν δὴ περὶ αὐτῶν τούτων λέγωμεν; καὶ πῶς ποιῶμεν;</p>
        <p><span class="label">ΣΩ.</span> οὐχ ἡμᾶς, ὦ Πρώταρχε, διερωτᾶν χρή, τὰς ἡδονὰς δὲ αὐτὰς καὶ τὰς φρονήσεις διαπυνθανομένους τὸ τοιόνδε ἀλλήλων πέρι.</p>
        <p><span class="label">ΠΡΩ.</span> <span class="milestone">[63b]</span> τὸ ποῖον;</p>
        <p><span class="label">ΣΩ.</span>ὦ φίλαι, εἴτε ἡδονὰς ὑμᾶς χρὴ προσαγορεύειν εἴτε ἄλλῳ ὁτῳοῦν ὀνόματι, μῶν οὐκ ἂν δέξαισθε οἰκεῖν μετὰ φρονήσεως πάσης ἢ χωρὶς τοῦ φρονεῖν; οἶμαι μὲν πρὸς ταῦτα τόδʼ αὐτὰς ἀναγκαιότατον εἶναι λέγειν.</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> ὅτι καθάπερ ἔμπροσθεν ἐρρήθη, τὸ μόνον καὶ ἔρημον εἰλικρινὲς εἶναί τι γένος οὔτε πάνυ τι δυνατὸν οὔτʼ <span class="milestone">[63c]</span> ὠφέλιμον· πάντων γε μὴν ἡγούμεθα γενῶν ἄριστον ἓν ἀνθʼ ἑνὸς συνοικεῖν ἡμῖν τὸ τοῦ γιγνώσκειν τἆλλά τε πάντα καὶ αὖ τὴν αὐτὴν ἡμῶν τελέως εἰς δύναμιν ἑκάστην.</p>
        <p><span class="label">ΠΡΩ.</span>καὶ καλῶς γε εἰρήκατε τὰ νῦν, φήσομεν.</p>
        <p><span class="label">ΣΩ.</span> ὀρθῶς. πάλιν τοίνυν μετὰ τοῦτο τὴν φρόνησιν καὶ τὸν νοῦν ἀνερωτητέον· ἆρʼ ἡδονῶν τι προσδεῖσθε ἐν τῇ συγκράσει; φαῖμεν ἂν αὖ τὸν νοῦν τε καὶ τὴν φρόνησιν ἀνερωτῶντες. ποίων, φαῖεν ἂν ἴσως, ἡδονῶν;</p>
        <p><span class="label">ΠΡΩ.</span> εἰκός.</p>
        <p><span class="label">ΣΩ.</span> <span class="milestone">[63d]</span> ὁ δέ γʼ ἡμέτερος λόγος μετὰ τοῦτʼ ἐστὶν ὅδε. πρὸς ταῖς ἀληθέσιν ἐκείναις ἡδοναῖς, φήσομεν, ἆρʼ ἔτι προσδεῖσθʼ ὑμῖν τὰς μεγίστας ἡδονὰς συνοίκους εἶναι καὶ τὰς σφοδροτάτας; καὶ πῶς, ὦ Σώκρατες, ἴσως φαῖεν ἄν, αἵ γʼ ἐμποδίσματά τε μυρία ἡμῖν ἔχουσι, τὰς ψυχὰς ἐν αἷς οἰκοῦμεν ταράττουσαι διὰ μανίας ἡδονάς, καὶ γίγνεσθαί <span class="milestone">[63e]</span> τε ἡμᾶς τὴν ἀρχὴν οὐκ ἐῶσι, τά τε γιγνόμενα ἡμῶν τέκνα ὡς τὸ πολύ, διʼ ἀμέλειαν λήθην ἐμποιοῦσαι, παντάπασι διαφθείρουσιν;</p>
        <p><span class="label">ΣΩ.</span>ἀλλʼ ἅς τε ἡδονὰς ἀληθεῖς καὶ καθαρὰς ἃς εἶπες, σχεδὸν οἰκείας ἡμῖν νόμιζε, καὶ πρὸς ταύταις τὰς μεθʼ ὑγιείας καὶ τοῦ σωφρονεῖν, καὶ δὴ καὶ συμπάσης ἀρετῆς ὁπόσαι καθάπερ θεοῦ ὀπαδοὶ γιγνόμεναι αὐτῇ συνακολουθοῦσι πάντῃ, ταύτας μείγνυ· τὰς δʼ ἀεὶ μετʼ ἀφροσύνης καὶ τῆς ἄλλης κακίας ἑπομένας πολλή που ἀλογία τῷ νῷ μειγνύναι τὸν βουλόμενον ὅτι καλλίστην ἰδόντα καὶ ἀστασιαστοτάτην μεῖξιν<span class="milestone">[64a]</span> καὶ κρᾶσιν, ἐν ταύτῃ μαθεῖν πειρᾶσθαι τί ποτε ἔν τʼ ἀνθρώπῳ καὶ τῷ παντὶ πέφυκεν ἀγαθὸν καὶ τίνα ἰδέαν αὐτὴν εἶναί ποτε μαντευτέον. ἆρʼ οὐκ ἐμφρόνως ταῦτα καὶ ἐχόντως ἑαυτὸν τὸν νοῦν φήσομεν ὑπέρ τε αὑτοῦ καὶ μνήμης καὶ δόξης ὀρθῆς ἀποκρίνασθαι τὰ νῦν ῥηθέντα; </p>
        <p><span class="label">ΠΡΩ.</span> παντάπασι μὲν οὖν.</p>
        <p><span class="label">ΣΩ.</span> ἀλλὰ μὴν καὶ τόδε γε ἀναγκαῖον, καὶ οὐκ ἄλλως ἄν ποτε γένοιτο οὐδʼ ἂν ἕν.</p>
        <p><span class="label">ΠΡΩ.</span> <span class="milestone">[64b]</span> τὸ ποῖον;</p>
        <p><span class="label">ΣΩ.</span> ὧι μὴ μείξομεν ἀλήθειαν, οὐκ ἄν ποτε τοῦτο ἀληθῶς γίγνοιτο οὐδʼ ἂν γενόμενον εἴη.</p>
        <p><span class="label">ΠΡΩ.</span> πῶς γὰρ ἄν;</p>
        <p><span class="label">ΣΩ.</span> οὐδαμῶς. ἀλλʼ εἴ τινος ἔτι προσδεῖ τῇ συγκράσει ταύτῃ, λέγετε σὺ καὶ Φίληβος. ἐμοὶ μὲν γὰρ καθαπερεὶ κόσμος τις ἀσώματος ἄρξων καλῶς ἐμψύχου σώματος ὁ νῦν λόγος ἀπειργάσθαι φαίνεται.</p>
        <p><span class="label">ΠΡΩ.</span> καὶ ἐμοὶ τοίνυν, ὦ Σώκρατες, οὕτω λέγε δεδόχθαι.</p>
        <p><span class="label">ΣΩ.</span> <span class="milestone">[64c]</span> ἆρʼ οὖν ἐπὶ μὲν τοῖς τοῦ ἀγαθοῦ νῦν ἤδη προθύροις καὶ τῆς οἰκήσεως ἐφεστάναι τῆς τοῦ τοιούτου λέγοντες ἴσως ὀρθῶς ἄν τινα τρόπον φαῖμεν;</p>
        <p><span class="label">ΠΡΩ.</span> ἐμοὶ γοῦν δοκεῖ.</p>
        <p><span class="label">ΣΩ.</span> τί δῆτα ἐν τῇ συμμείξει τιμιώτατον ἅμα καὶ μάλιστʼ αἴτιον εἶναι δόξειεν ἂν ἡμῖν τοῦ πᾶσιν γεγονέναι προσφιλῆ τὴν τοιαύτην διάθεσιν; τοῦτο γὰρ ἰδόντες μετὰ τοῦτʼ ἐπισκεψόμεθα εἴθʼ ἡδονῇ εἴτε τῷ νῷ προσφυέστερον καὶ οἰκειότερον ἐν τῷ παντὶ συνέστηκεν.</p>
        <p><span class="label">ΠΡΩ.</span> <span class="milestone">[64d]</span> ὀρθῶς· τοῦτο γὰρ εἰς τὴν κρίσιν ἡμῖν ἐστι συμφορώτατον.</p>
        <p><span class="label">ΣΩ.</span> καὶ μὴν καὶ συμπάσης γε μείξεως οὐ χαλεπὸν ἰδεῖν τὴν αἰτίαν, διʼ ἣν ἢ παντὸς ἀξία γίγνεται ἡτισοῦν ἢ τὸ παράπαν οὐδενός.</p>
        <p><span class="label">ΠΡΩ.</span> πῶς λέγεις;</p>
        <p><span class="label">ΣΩ.</span> οὐδείς που τοῦτο ἀνθρώπων ἀγνοεῖ.</p>
        <p><span class="label">ΠΡΩ.</span> τὸ ποῖον;</p>
        <p><span class="label">ΣΩ.</span> ὅτι μέτρου καὶ τῆς συμμέτρου φύσεως μὴ τυχοῦσα ἡτισοῦν καὶ ὁπωσοῦν σύγκρασις πᾶσα ἐξ ἀνάγκης ἀπόλλυσι τά τε κεραννύμενα καὶ πρώτην αὑτήν· οὐδὲ <span class="milestone">[64e]</span> γὰρ κρᾶσις ἀλλά τις ἄκρατος συμπεφορημένη ἀληθῶς ἡ τοιαύτη γίγνεται ἑκάστοτε ὄντως τοῖς κεκτημένοις συμφορά.</p>
        <p><span class="label">ΠΡΩ.</span> ἀληθέστατα.</p>
        <p><span class="label">ΣΩ.</span> νῦν δὴ καταπέφευγεν ἡμῖν ἡ τοῦ ἀγαθοῦ δύναμις εἰς τὴν τοῦ καλοῦ φύσιν· μετριότης γὰρ καὶ συμμετρία κάλλος δήπου καὶ ἀρετὴ πανταχοῦ συμβαίνει γίγνεσθαι.</p>
        <p><span class="label">ΠΡΩ.</span> πάνυ μὲν οὖν.</p>
        <p><span class="label">ΣΩ.</span> καὶ μὴν ἀλήθειάν γε ἔφαμεν αὐτοῖς ἐν τῇ κράσει μεμεῖχθαι.</p>
        <p><span class="label">ΠΡΩ.</span> πάνυ γε.</p>
        <p><span class="label">ΣΩ.</span> <span class="milestone">[65a]</span> οὐκοῦν εἰ μὴ μιᾷ δυνάμεθα ἰδέᾳ τὸ ἀγαθὸν θηρεῦσαι, σὺν τρισὶ λαβόντες, κάλλει καὶ συμμετρίᾳ καὶ ἀληθείᾳ, λέγωμεν ὡς τοῦτο οἷον ἓν ὀρθότατʼ ἂν αἰτιασαίμεθʼ ἂν τῶν ἐν τῇ συμμείξει, καὶ διὰ τοῦτο ὡς ἀγαθὸν ὂν τοιαύτην αὐτὴν γεγονέναι.</p>
        <p><span class="label">ΠΡΩ.</span> ὀρθότατα μὲν οὖν.</p>
        <p><span class="label">ΣΩ.</span> ἤδη τοίνυν, ὦ Πρώταρχε, ἱκανὸς ἡμῖν γένοιτʼ ἂν ὁστισοῦν κριτὴς ἡδονῆς τε πέρι καὶ φρονήσεως, ὁπότερον <span class="milestone">[65b]</span> αὐτοῖν τοῦ ἀρίστου συγγενέστερόν τε καὶ τιμιώτερον ἐν ἀνθρώποις τέ ἐστι καὶ θεοῖς.</p>
        <p><span class="label">ΠΡΩ.</span> δῆλον μέν, ὅμως δʼ οὖν τῷ λόγῳ ἐπεξελθεῖν βέλτιον.</p>
        <p><span class="label">ΣΩ.</span> καθʼ ἓν ἕκαστον τοίνυν τῶν τριῶν πρὸς τὴν ἡδονὴν καὶ τὸν νοῦν κρίνωμεν· δεῖ γὰρ ἰδεῖν ποτέρῳ ὡς μᾶλλον συγγενὲς ἕκαστον αὐτῶν ἀπονεμοῦμεν.</p>
        <p><span class="label">ΠΡΩ.</span> κάλλους καὶ ἀληθείας καὶ μετριότητος πέρι λέγεις;</p>
        <p><span class="label">ΣΩ.</span> ναί. πρῶτον δέ γε ἀληθείας λαβοῦ, ὦ Πρώταρχε· <span class="milestone">[65c]</span> καὶ λαβόμενος βλέψας εἰς τρία, νοῦν καὶ ἀλήθειαν καὶ ἡδονήν, πολὺν ἐπισχὼν χρόνον ἀπόκριναι σαυτῷ πότερον ἡδονὴ συγγενέστερον ἢ νοῦς ἀληθείᾳ.</p>
        <p><span class="label">ΠΡΩ.</span> τί δὲ χρόνου δεῖ; πολὺ γὰρ οἶμαι διαφέρετον. ἡδονὴ μὲν γὰρ ἁπάντων ἀλαζονίστατον, ὡς δὲ λόγος, καὶ ἐν ταῖς ἡδοναῖς ταῖς περὶ τἀφροδίσια, αἳ δὴ μέγισται δοκοῦσιν εἶναι, καὶ τὸ ἐπιορκεῖν συγγνώμην εἴληφε παρὰ θεῶν, ὡς <span class="milestone">[65d]</span> καθάπερ παίδων τῶν ἡδονῶν νοῦν οὐδὲ τὸν ὀλίγιστον κεκτημένων· νοῦς δὲ ἤτοι ταὐτὸν καὶ ἀλήθειά ἐστιν ἢ πάντων ὁμοιότατόν τε καὶ ἀληθέστατον.</p>
        <p><span class="label">ΣΩ.</span> οὐκοῦν τὸ μετὰ τοῦτο τὴν μετριότητα ὡσαύτως σκέψαι, πότερον ἡδονὴ φρονήσεως ἢ φρόνησις ἡδονῆς πλείω κέκτηται;</p>
        <p><span class="label">ΠΡΩ.</span> εὔσκεπτόν γε καὶ ταύτην σκέψιν προβέβληκας· οἶμαι γὰρ ἡδονῆς μὲν καὶ περιχαρείας οὐδὲν τῶν ὄντων πεφυκὸς ἀμετρώτερον εὑρεῖν ἄν τινα, νοῦ δὲ καὶ ἐπιστήμης ἐμμετρώτερον οὐδʼ ἂν ἕν ποτε.</p>
        <p><span class="label">ΣΩ.</span> <span class="milestone">[65e]</span> καλῶς εἴρηκας. ὅμως δʼ ἔτι λέγε τὸ τρίτον. νοῦς ἡμῖν κάλλους μετείληφε πλεῖον ἢ τὸ τῆς ἡδονῆς γένος, ὥστε εἶναι καλλίω νοῦν ἡδονῆς, ἢ τοὐναντίον;</p>
        <p><span class="label">ΠΡΩ.</span> ἀλλʼ οὖν φρόνησιν μὲν καὶ νοῦν, ὦ Σώκρατες, οὐδεὶς πώποτε οὔθʼ ὕπαρ οὔτʼ ὄναρ αἰσχρὸν οὔτε εἶδεν οὔτε ἐπενόησεν οὐδαμῇ οὐδαμῶς οὔτε γιγνόμενον οὔτε ὄντα οὔτε ἐσόμενον.</p>
        <p><span class="label">ΣΩ.</span> ὀρθῶς.</p>
        <p><span class="label">ΠΡΩ.</span> ἡδονὰς δέ γέ που, καὶ ταῦτα σχεδὸν τὰς μεγίστας, ὅταν ἴδωμεν ἡδόμενον ὁντινοῦν, ἢ τὸ γελοῖον ἐπʼ αὐταῖς ἢ τὸ<span class="milestone">[66a]</span> πάντων αἴσχιστον ἑπόμενον ὁρῶντες αὐτοί τε αἰσχυνόμεθα καὶ ἀφανίζοντες κρύπτομεν ὅτι μάλιστα, νυκτὶ πάντα τὰ τοιαῦτα διδόντες, ὡς φῶς οὐ δέον ὁρᾶν αὐτά. </p>
        <p><span class="label">ΣΩ.</span> πάντῃ δὴ φήσεις, ὦ Πρώταρχε, ὑπό τε ἀγγέλων πέμπων καὶ παροῦσι φράζων, ὡς ἡδονὴ κτῆμα οὐκ ἔστι πρῶτον οὐδʼ αὖ δεύτερον, ἀλλὰ πρῶτον μέν πῃ περὶ μέτρον καὶ τὸ μέτριον καὶ καίριον καὶ πάντα ὁπόσα χρὴ τοιαῦτα νομίζειν, τὴν ἀίδιον ᾑρῆσθαι.</p>
        <p><span class="label">ΠΡΩ.</span> φαίνεται γοῦν ἐκ τῶν νῦν λεγομένων.</p>
        <p><span class="label">ΣΩ.</span> <span class="milestone">[66b]</span> δεύτερον μὴν περὶ τὸ σύμμετρον καὶ καλὸν καὶ τὸ τέλεον καὶ ἱκανὸν καὶ πάνθʼ ὁπόσα τῆς γενεᾶς αὖ ταύτης ἐστίν.</p>
        <p><span class="label">ΠΡΩ.</span> ἔοικε γοῦν.</p>
        <p><span class="label">ΣΩ.</span> τὸ τοίνυν τρίτον, ὡς ἡ ἐμὴ μαντεία, νοῦν καὶ φρόνησιν τιθεὶς οὐκ ἂν μέγα τι τῆς ἀληθείας παρεξέλθοις.</p>
        <p><span class="label">ΠΡΩ.</span> ἴσως.</p>
        <p><span class="label">ΣΩ.</span> ἆρʼ οὖν οὐ τέταρτα, ἃ τῆς ψυχῆς αὐτῆς ἔθεμεν, ἐπιστήμας τε καὶ τέχνας καὶ δόξας ὀρθὰς λεχθείσας, ταῦτʼ <span class="milestone">[66c]</span> εἶναι τὰ πρὸς τοῖς τρισὶ τέταρτα, εἴπερ τοῦ ἀγαθοῦ γέ ἐστι μᾶλλον ἢ τῆς ἡδονῆς συγγενῆ;</p>
        <p><span class="label">ΠΡΩ.</span> τάχʼ ἄν.</p>
        <p><span class="label">ΣΩ.</span> πέμπτας τοίνυν, ἃς ἡδονὰς ἔθεμεν ἀλύπους ὁρισάμενοι, καθαρὰς ἐπονομάσαντες τῆς ψυχῆς αὐτῆς, ἐπιστήμαις, τὰς δὲ αἰσθήσεσιν ἑπομένας;</p>
        <p><span class="label">ΠΡΩ.</span> ἴσως.</p>
        <p><span class="label">ΣΩ.</span> ἕκτῃ δʼ ἐν γενεᾷ, φησὶν Ὀρφεύς, καταπαύσατε κόσμον ἀοιδῆς· ἀτὰρ κινδυνεύει καὶ ὁ ἡμέτερος λόγος ἐν ἕκτῃ καταπεπαυμένος εἶναι κρίσει. τὸ δὴ μετὰ <span class="milestone">[66d]</span> ταῦθʼ ἡμῖν οὐδὲν λοιπὸν πλὴν ὥσπερ κεφαλὴν ἀποδοῦναι τοῖς εἰρημένοις.</p>
        <p><span class="label">ΠΡΩ.</span> οὐκοῦν χρή.</p>
        <p><span class="label">ΣΩ.</span> ἴθι δή, τὸ τρίτον τῷ σωτῆρι τὸν αὐτὸν διαμαρτυράμενοι λόγον ἐπεξέλθωμεν.</p>
        <p><span class="label">ΠΡΩ.</span> ποῖον δή;</p>
        <p><span class="label">ΣΩ.</span> Φίληβος τἀγαθὸν ἐτίθετο ἡμῖν ἡδονὴν εἶναι πᾶσαν καὶ παντελῆ.</p>
        <p><span class="label">ΠΡΩ.</span> τὸ τρίτον, ὦ Σώκρατες, ὡς ἔοικας, ἔλεγες ἀρτίως τὸν ἐξ ἀρχῆς ἐπαναλαβεῖν δεῖν λόγον.</p>
        <p><span class="label">ΣΩ.</span> <span class="milestone">[66e]</span> ναί, τὸ δέ γε μετὰ τοῦτο ἀκούωμεν. ἐγὼ γὰρ δὴ κατιδὼν ἅπερ νυνδὴ διελήλυθα, καὶ δυσχεράνας τὸν Φιλήβου λόγον οὐ μόνον ἀλλὰ καὶ ἄλλων πολλάκις μυρίων, εἶπον ὡς ἡδονῆς γε νοῦς εἴη μακρῷ βέλτιόν τε καὶ ἄμεινον τῷ τῶν ἀνθρώπων βίῳ.</p>
        <p><span class="label">ΠΡΩ.</span> ἦν ταῦτα.</p>
        <p><span class="label">ΣΩ.</span> ὑποπτεύων δέ γε καὶ ἄλλα εἶναι πολλὰ εἶπον ὡς εἰ φανείη τι τούτοιν ἀμφοῖν βέλτιον, ὑπὲρ τῶν δευτερείων νῷ πρὸς ἡδονὴν συνδιαμαχοίμην, ἡδονὴ δὲ καὶ δευτερείων στερήσοιτο.</p>
        <p><span class="label">ΠΡΩ.</span> <span class="milestone">[67a]</span> εἶπες γὰρ οὖν.</p>
        <p><span class="label">ΣΩ.</span> καὶ μετὰ ταῦτά γε πάντων ἱκανώτατα τούτοιν οὐδέτερον ἱκανὸν ἐφάνη.</p>
        <p><span class="label">ΠΡΩ.</span> ἀληθέστατα.</p>
        <p><span class="label">ΣΩ.</span> οὐκοῦν παντάπασιν ἐν τούτῳ τῷ λόγῳ καὶ νοῦς ἀπήλλακτο καὶ ἡδονὴ μή τοι τἀγαθόν γε αὐτὸ μηδʼ ἕτερον αὐτοῖν εἶναι, στερομένοιν αὐταρκείας καὶ τῆς τοῦ ἱκανοῦ καὶ τελέου δυνάμεως;</p>
        <p><span class="label">ΠΡΩ.</span> ὀρθότατα.</p>
        <p><span class="label">ΣΩ.</span> φανέντος δέ γε ἄλλου τρίτου κρείττονος τούτοιν ἑκατέρου, μυρίῳ γʼ αὖ νοῦς ἡδονῆς οἰκειότερον καὶ προσφυέστερον πέφανται νῦν τῇ τοῦ νικῶντος ἰδέᾳ.</p>
        <p><span class="label">ΠΡΩ.</span> πῶς γὰρ οὔ;</p>
        <p><span class="label">ΣΩ.</span> οὐκοῦν πέμπτον κατὰ τὴν κρίσιν, ἣν νῦν ὁ λόγος ἀπεφήνατο, γίγνοιτʼ ἂν ἡ τῆς ἡδονῆς δύναμις.</p>
        <p><span class="label">ΠΡΩ.</span> ἔοικεν.</p>
        <p><span class="label">ΣΩ.</span> <span class="milestone">[67b]</span> πρῶτον δέ γε οὐδʼ ἂν οἱ πάντες βόες τε καὶ ἵπποι καὶ τἆλλα σύμπαντα θηρία φῶσι τῷ τὸ χαίρειν διώκειν· οἷς πιστεύοντες, ὥσπερ μάντεις ὄρνισιν, οἱ πολλοὶ κρίνουσι τὰς ἡδονὰς εἰς τὸ ζῆν ἡμῖν εὖ κρατίστας εἶναι, καὶ τοὺς θηρίων ἔρωτας οἴονται κυρίους εἶναι μάρτυρας μᾶλλον ἢ τοὺς τῶν ἐν μούσῃ φιλοσόφῳ μεμαντευμένων ἑκάστοτε λόγων.</p>
        <p><span class="label">ΠΡΩ.</span> ἀληθέστατα, ὦ Σώκρατες, εἰρῆσθαί σοι νῦν ἤδη φαμὲν ἅπαντες.</p>
        <p><span class="label">ΣΩ.</span> οὐκοῦν καὶ ἀφίετέ με;</p>
        <p><span class="label">ΠΡΩ.</span> σμικρὸν ἔτι τὸ λοιπόν, ὦ Σώκρατες· οὐ γὰρ δήπου σύ γε ἀπερεῖς πρότερος ἡμῶν, ὑπομνήσω δέ σε τὰ λειπόμενα.</p>
</body>

</html>



```